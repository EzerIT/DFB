$Ansigt:$ Det hebraiske ord for ansigt (*pāneʰ*) bruges kun i flertal. Det har ofte den fysiske betydning ({H: 1 Mos 31,2}). Det kan også bruges om en synlig overflade af havet ({H: 1 Mos 1,2}) eller af jorden ({H: 1 Mos 2,5}) og om forsiden ({H: 2 Mos 26,9}). Det bruges ofte om Guds ansigt som udtryk for at få hans opmærksomhed, eller at han er nærværende ({H: 2 Mos 3,8}), og det kan bruges om personen selv ({H: 2 Sam 17,11}). Det er i mange tilfælde blot en sammensat præposition som >>foran<< noget ({H: 2 Sam 10,9}), men også væk fra noget eller nogen.  
