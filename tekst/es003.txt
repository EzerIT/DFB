!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 09.08.2016>!!

===Esajas' Bog, kapitel 3===

==Esajas forkynder strenge domme og straf der skal komme over alle, både høj og lav, på grund af deres mange synder, men de retfærdige skal frelses.==

v1 For se, Herren, JHVH Zebaoth, skal tage al slags støtte fra Jerusalem og Juda, hver støtte af brød og hver støtte af vand,
v2 helte og krigsmænd, dommere og profeter og spåmænd og ældste,
v3 befalingsmænd over halvtreds og højt agtede og rådsherrer og håndværksmestre og troldmænd.
v4 Og jeg vil give dem drenge til fyrster, og barnagtige skal regere over dem.
v5 Og folket skal undertrykkes, den ene imod den anden og hver imod sin næste; de skal være overmodige, den unge imod den gamle og den ringeagtede imod den ærede.
v6 Og når en tager fat i sin bror i sin fars hus og siger: >>Du har en kappe, du skal være vores hersker; lad denne faldende bygning være under din hånd!<<
v7 så skal han på den dag tage til orde og sige; >>Jeg vil ikke være læge for jeres sår, og der er hverken brød eller tøj i mit hus, sæt ikke mig til fyrste over folket!<<
v8 For Jerusalem styrter, og Juda falder, fordi deres tunge og deres gerning er vendt mod JHVH for at trodse hans herligheds øjne.
v9 Deres ansigters forhærdelse vidner imod dem, og de bærer deres synd til skue som Sodoma, de skjuler den ikke. Ve deres sjæl! for de har påført sig selv ulykke.
v10 Sig om de retfærdige at det skal gå dem godt; for de skal nyde frugten af deres gerninger.
v11 Ve den ugudelige! Det skal gå ham skidt, for det hans hænder har gjort, skal blive gengældt ham. 
v12 Børn regerer over mit folk, og kvinder hersker over det. Mit folk! dine førere forfører dig, og vejen du vandrer på, har de ødelagt.
v13 JHVH er trådt frem for at gå i rette, og han står der for at dømme folkene.
v14 JHVH vil gå til dom over de ældste i sit folk og over dets fyrster : >>I har ædt vingården, der er rov fra den fattige i jeres huse.
v15 Hvorfor tramper I mit folk ned og knuser de elendige? siger Herren, JHVH Zebaoth.<<


==Straffen rammer især Zions døtres store pragt og hovmod.==

v16 Og JHVH sagde: Fordi Zions døtre ophøjer sig og går med knejsende nakke og blinker med øjnene og går og tripper og rasler med ankelringene,
v17 så skal Herren gøre Zions døtres isse skurvet, og Herren skal blotte deres nøgne skød.
v18 På den dag skal Herren fjerne pynten: Ankelringene og de tillavede hatte og spænderne,
v19 halskæderne og armspænderne og sjalerne,
v20 hovedprydelsen og armbåndene og pandebåndene og desmerknapperne og øreringene,
v21 fingerringene og næseringene,
v22 helligdagstøjet og kåberne og forklæderne og taskerne,
v23 spejlene og de fine linklæder hovedbåndene og slørene.
v24 Og det skal ske at der skal være stank i stedet for vellugt og reb i stedet for bælte og skaldet hoved i stedet for hårfletninger og smal sæk i stedet for bred kåbe, brændemærke i stedet for skønhedsplet.
v25 Dine mænd skal falde for sværdet og din hærstyrke i krigen.
v26 Og i hendes porte skal der være bedrøvelse og sorg, og hun selv skal sidde nøgen på jorden.

