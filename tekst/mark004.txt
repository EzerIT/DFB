!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 13.09.2017>!!

===Markusevangeliet, kapitel 4===

==Jesus lærer i lignelser: Om sædemanden og i den forbindelse om grunden til, at han taler i lignelser, 1-20. Han taler om lyset, der skal sættes på stagen, 21-23, om den rette tilegnelse af ordet, 24-25, om Guds riges vækst, 26-29. Lignelsen om sennepskornet, 30-32. Han udlægger i enrum lignelserne for sine disciple, 33-34. Han stiller stormen på søen, 35-41.==

v1 Og han begyndte igen at undervise ved søen. Og en meget stor folkemængde samledes om ham, så han måtte gå om bord og sætte sig i en båd på søen; og hele mængden stod på land ved søen. v2 Og han lærte dem meget i lignelser og sagde til dem i sin undervisning: v3 >>Hør efter: Se, en sædemand gik ud for at så, v4 og det skete, mens han såede, at noget faldt ved vejen, og fuglene kom og åd det. v5 Og noget faldt på stengrund, hvor det ikke havde meget jord; og det voksede straks op, fordi det ikke havde dyb jord. v6 Og da solen kom op, blev det svedet af, og fordi det ikke havde rod, visnede det. v7 Og noget faldt iblandt torne, og tornene voksede op og kvalte det, og det bar ikke frugt. v8 Og noget faldt i god jord og bar frugt, der skød frem og voksede, og det bar tredive og tres og hundrede fold.<< v9 Og han sagde: >>Den, der har ører at høre med, skal høre!<< v10 Og da han blev alene, spurgte de omkringstående sammen med de tolv ham om lignelserne. v11 Og han sagde til dem: >>Guds riges hemmelighed er givet til jer; men de, der er udenfor, får alt fortalt i lignelser, v12 for at de, skønt de er seende, skal se og ikke indse, og, skønt de er hørende, skal høre og ikke forstå, for at de ikke skal omvende sig og få tilgivelse.<< v13 Og han sagde til dem: >>Fatter I ikke denne lignelse? Hvordan vil I så forså alle de andre lignelser? v14 Sædemanden sår ordet. v15 Men de ved vejen, det er dem, hvor ordet bliver sået, og når de hører det, kommer Satan straks og fjerner ordet, der er sået i dem. v16 Og på samme måde dem, der bliver sået på stengrunden, det er dem, der straks, når de hører ordet, tager imod det med glæde; v17 og de har ikke rod i sig, men holder kun ud et stykke tid; når der derefter kommer trængsel eller forfølgelse for ordets skyld, forarges de straks. v18 Og andre er dem, der bliver sået iblandt torne; det er dem, der har hørt ordet, v19 og denne verdens bekymringer og rigdommens forførelse og begæringerne efter de andre ting kommer ind og kvæler ordet, så det bliver uden frugt. v20 Og de, der blev sået i god jord, det er dem, der hører ordet og tager imod det og bærer frugt, tredive og tres og hundrede fold.<<

v21 Og han sagde til dem; >>Mon lyset kommer ind for at blive sat under spanden eller under bænken? Mon ikke for at blive sat på lysestagen? v22 For der er ikke noget skjult undtagen for at blive åbenbaret, og det er heller ikke blevet holdt hemmeligt undtagen for at komme frem i lyset. v23 Hvis nogen har ører at høre med, skal han høre!<< 

v24 Og han sagde til dem: >>Læg mærke til, hvad I hører! Det mål, I måler med, skal I få udmålt, og der skal gives jer endnu mere. v25 For den, der har, ham skal der gives; og den, der ikke har, fra ham skal selv det tages, som han har.<<

v26 Og han sagde: >>Med Guds rige er det sådan, som når en mand har kommet sæden i jorden, v27 og sover og står op nat og dag, og sæden spirer og bliver høj, han ved ikke selv hvordan. v28 Af sig selv bærer jorden frugt, først strå, derefter aks, derefter fuld kerne i akset; v29 men når frugten er klar, sender han straks seglen ud, for nu er det høst.<<

v30 Og han sagde: >>Hvad skal vi sammenligne Guds rige med, eller hvilken lignelse skal vi beskrive det med? v31 Det er som et sennepskorn, der, når det sås i jorden, er mindre end alle andre frø på jorden, v32 og når det er sået, vokser det op og bliver større end alle urterne og skyder store grene, så at himlens fugle kan bygge rede i dets skygge.<<

v33 Og i mange af den slags lignelser talte han ordet til dem, alt efter som de kunne fatte det. v34 Men uden lignelse talte han ikke til dem; i enrum udlagde han det dog alt sammen for sine disciple.

v35 Og da det var blevet aften den dag, sagde han til dem: >>Lad os tage over til den anden side!<< v36 Og de forlod folkemængden og tog ham med, som han sad i båden, men der var også andre både med ham. v37 Og der kom en stærk stormvind, og bølgerne slog ind i båden, så at båden allerede var ved at blive fyldt. v38 Og han var i bagstavnen og sov på en hovedpude, og de vækkede ham og sagde til ham: >>Mester! Er du ligeglad med, at vi går til?<< v39 Og han rejste sig og truede vinden og sagde til søen: >>Ti, vær stille!<< og vinden lagde sig, og det blev ganske blikstille. v40 Og han sagde til dem: >>Hvorfor er I så bange? Hvorfor har I ikke tro?<< v41 Og de var fulde af frygt og sagde til hinanden: >>Hvem er dog han, siden både vinden og søen adlyder ham?<<















