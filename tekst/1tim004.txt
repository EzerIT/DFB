!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 23.10.2023>!!

===Paulus' Første Brev til Timotheus, kapitel 4===


==Om falske lærere==

v1 Men Ånden taler udtrykkeligt om at i de sidste tider vil nogle falde fra troen fordi de holder sig til vildledende ånder og dæmonisk lære, v2 som udbredes ved løgneres hykleri. De er brændemærkede i deres egen samvittighed. v3 De forbyder ægteskab og kræver afholdenhed fra føde, som Gud har skabt til at modtages med tak af dem som tror og kender sandheden. v4 For alt hvad der er skabt af Gud, er godt, og intet skal forkastes, når det modtages med tak, v5 for det helliges ved Guds ord og bøn. 

==Formaning til Timotheus==

v6 Når du lærer brødrene dette, vil du være en god Kristi Jesu tjener som lever af troens og den gode læres ord, v7 men afvis de vanhellige og overtroiske myter. Træn dig selv til gudsfrygt, v8 for fysisk træning er gavnlig til lidt, men gudsfrygten er gavnlig til alt fordi den rummer et løfte som gælder både det nuværende og kommende liv. v9 Troværdigt er det ord og al modtagelse værd. v10 For derfor slider og kæmper vi fordi vi har sat vores håb til den levende Gud, som er alle menneskers frelser og frem for alt de troendes. v11 Befal dette og undervis. v12 Lad ingen ringeagte dig på grund af din ungdom, men vær et forbillede for de troende i tale, i adfærd, i kærlighed, i tro og i renhed. v13 Indtil jeg kommer, skal du hengive dig til oplæsningen, formaningen og undervisningen. v14 Forsøm ikke at bruge den nådegave i dig som blev givet dig ved profeti og under håndspålæggelse af de ældste. v15 Sats på dette og vær i dette for at din fremgang må være synlig for alle. v16 Vær opmærksom på dig selv og på undervisningen, bliv i dette, for når du gør dette, vil du frelse dig selv og dem som hører dig. 

