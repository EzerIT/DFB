!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 06.08.2025>!!



===Brevet til Hebræerne, kapitel 2===


==Advarsel mod afvisning af frelsen==

v1 Derfor skal vi være endnu mere opmærksomme på det som er blevet hørt, for at vi ikke skal drive bort. v2 For når det ord, som er blevet talt ved engle, stod fast, og enhver overtrædelse og ulydighed modtog sin retfærdige gengældelse, v3 hvordan skal vi kunne flygte, hvis vi ikke bryder os om så stor en frelse, som først blev forkyndt ved Herren og blev bekræftet for os af dem som har hørt ham, v4 mens Gud vidnede med ved tegn, undere og mange slags kraftige gerninger og ved tildelinger af Helligånden i overensstemmelse med hans vilje. 

==Alt lagde Gud under Jesus==

 v5 For han underlagde ikke den kommende verden, som han taler om, under engle. v6 Men én har et sted vidnet: 

>>Hvad er et menneske at du husker det,

eller en menneskesøn at du tager dig af det?

v7 En kort tid har du gjort det ringere end engle,

med herlighed og ære har du kronet det,

v8 alt har du lagt under dets fødder.<<

For ved at have lagt alt under ham, lod han intet være uafhængigt af ham. Men nu ser vi endnu ikke at alt er lagt under ham, v9 men vi ser Jesus, som en kort tid var gjort ringere end engle, kronet med herlighed og ære på grund af dødens lidelse for at han ved Guds nåde kunne smage døden for alle. 

==Som en af os==

v10 For det var ret af ham – på grund af hvem alt er, og ved hvem alt er – når han ville føre mange sønner til herlighed, at føre deres frelsers banebryder til fuldendelse gennem lidelser. v11 For den som helliger, og de som helliges, kommer alle fra den samme.{T: Ordret: >>er alle af én<<.} Derfor skammer han sig ikke over at kalde dem brødre v12 når han siger:

>>Jeg vil forkynde dit navn for mine brødre,

i menighedens midte vil jeg lovsynge dig,<<

v13 og videre:

>>Jeg vil have tillid til ham,<< 

og videre:

>>Se, her er jeg og de børn, Gud har givet mig.<<

v14 Fordi børnene har del i blod og kød, fik han også på samme måde del deri for at han ved døden skulle ødelægge ham som har dødens kraft, det vil sige Djævelen, v15 og befri alle dem som af frygt for døden gennem hele livet var underkastet slaveri. v16 For det er jo ikke engle han tager sig af, men Abrahams efterkommere han tager sig af. v17 Derfor skulle han i alt blive lig sine brødre for at han kunne blive en barmhjertig og trofast ypperstepræst over for Gud, så han kunne sone folkets synder. v18 For fordi han har lidt og er blevet fristet, kan han hjælpe dem som fristes.


