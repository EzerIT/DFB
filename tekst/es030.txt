!!<Modenhed: Færdig>!!
!!<Oversættelse: Svend Erik Petersen>!!
!!<Eksegetisk bearbejdning: Jørgen Bækgaard Thomsen>!!
!!<Litterært tjek: Trine Tøndering>!!
!!<Dato for denne version: 04.10.2023>!!
===Esajas, kapitel 30===

==Israel skal søge hjælp hos Gud, ikke i Egypten==
v1 >>Ve de genstridige børn,<< 

lyder JHVHs udsagn, 

>>dem der smeder en plan,{T: Andre oversætter: >>et støbt billede<<.} 

som ikke er fra mig, 

og slutter forbund, 

men uden min Ånd, 

for at føje synd til synd!

v2 De der drager ned til Egypten 

uden at spørge mig{T: Ordret: >>min mund<<.} til råds

for at søge  værn under Faraos beskyttelse 

og tilflugt i Egyptens skygge.

v3 Men Faraos beskyttelse skal blive til skam for jer 

og tilflugten i Egyptens skygge til skændsel.

v4 For hans ledere har været i Soan, 

og hans sendebud er kommet til Hanes.

v5 Enhver af dem bliver til skamme{E: Den hebraiske tekst har: *hivʔîš*: >>skal udtørre<<, men en del håndskrifter har: *hōvîš*: >>bliver til skamme<<.} 

hos et folk der ikke gavner dem, 

ikke er til hjælp og ikke til nytte, 

men til skam og også til vanære.<<

***

v6 Udsagn om dyrene i sydlandet.{T: Ordret: >>Negev<< der samtidig er angivelse af verdensretningen.}

Gennem et nødens og trængslens land 

hvorfra hunløver og hanløver kommer, 

slange og flyvende drage, 

bringer de deres rigdomme på æslers ryg 

og deres skatte på kamelers pukkel 

til et folk der ikke kan gavne dem.

v7 Egypten, de hjælper med intethed og tomhed, 

derfor kalder jeg det: 

>>en Rahab der sidder stille<<.{T: Dvs. en storpraler der intet udretter}

***

v8 Nu, gå, skriv det på en tavle hos dem, 

og optegn det i en bog 

så det er der til den kommende tid, 

altid,{E: Hebraisk: *lāʕad*. De gamle oversættelser har læst: *lᵊʕēd*: >>som vidne<<. } til evig tid.

v9 For det er et genstridigt folk, 

løgnagtige børn, 

børn der ikke vil høre JHVHs lov,

v10 der siger til seerne: 

>>Se ikke noget!<< 

og til dem der har syner: 

>>I må ikke se syner om sande ting for os! 

Tal forførende ord til os, 

sku bedragelige ting!

v11 Vig bort fra vejen, 

bøj af fra stien; 

skaf os af med 

Israels Hellige!<<

***

v12 Derfor siger Israels Hellige sådan: 

>>Fordi I forkaster dette ord 

og stoler på vold og fordærvethed 

og støtter jer til det,

v13 skal denne misgerning blive for jer 

som en revne der synker ned, 

der breder sig i en høj mur, 

hvis brud sker hurtigt, på et øjeblik.

v14 Og den{T: Dvs.: revnen. Andre regner med at JHVH er subjekt.} bryder den ned som når man bryder en pottemagers krukke itu, 

smadret, uden at man skåner, 

så der ikke findes

et skår mellem stumperne  

til at hente ild med fra et ildsted 

eller til at øse vand med fra en cisterne.<<

v15 For sådan sagde Herren JHVH, Israels Hellige: 

>>Ved omvendelse og ro skal I frelses, 

i stilhed og tillid skal jeres styrke være. 

Men I ville ikke!<<

v16 Men I sagde: 

>>Nej, for vi vil flygte til hest.<< 

Derfor skal I flygte! 

>>Og vi vil ride på hurtigløbere.<< 

Derfor skal jeres forfølgere være hurtigløbere!

v17 Et{E: I stedet for *ʔeḥād* (>>et<<) foreslås det oftest at læse: *jeḥerad*: >>skal ryste<<, så sætningen lyder: >>Tusind skal ryste for éns trussel<<. Ændringen giver god mening og løser det problem at den hebraiske sætning eller ikke har noget verbum.  Der er dog ingen støtte i håndskrifterne for ændringen.} tusind flygter{T: Det hebraiske vers har ikke noget verbum. >>Flygter<< er tilføjet for forståelsens skyld.} for éns trussel, 

for fems trussel skal I flygte, 

indtil I kun er ladt tilbage 

som masten på toppen af bjerget 

og som banneret på højen.


==Herren vil forbarme sig, og folket skal vende sig fra afguderne==
v18 Men derfor venter JHVH på at være nådig mod jer, 

og derfor vil han være ophøjet,{E: Hebraisk: *yārûm*. Enkelte håndskrifter har: *yiddûm*: >>forholde sig i ro<<. Ofte foreslås det at læse: *yāqûm*: >>rejse sig<<.} for at forbarme sig over jer; 

for JHVH er rettens Gud. 

Lykkelige{T: Ofte oversat: >>salige<<.} er alle der venter på ham.

v19 For du folk på Zion, der bor i Jerusalem, du skal ikke græde! Han viser dig nåde, når du råber; når han hører det, svarer han dig.
v20 Og skønt Herren giver jer ulykkesbrød og trængselsvand, så skal din lærer ikke længere skjule sig, men dine øjne skal se din lærer.
v21 Og dine ører skal høre et ord der bag dig siger: >>Dette er vejen, gå på den!<< både når I går til højre, og når I går til venstre. 
v22 Og I skal regne dine gudebilleders sølvbeklædning for uren

og dit støbte billedes guldovertræk. 

Du skal smide dem væk som noget urent.{T: Egentlig: >>klædning der er plettet af menstruation<<.} 

>>Ud!<< skal du sige til det.

v23 Da skal han give regn til dit sædekorn, 

som du sår i jorden, 

og brød som jordens afgrøde, 

og det skal være nærende og fedt; 

dit kvæg skal den dag græsse 

på en vidtstrakt eng.

v24 Også okserne og æslerne der bearbejder jorden, 

skal æde syrnet blandingsfoder 

der er kastet med skuffeskovl{T: Det hebraiske ord forekommer kun her i GT, og den præcise betydning er usikker.} og med kasteskovl.

v25 Og på hvert højt bjerg 

og på hver knejsende bakke 

skal der være bække, strømme af vand, 

på den store slagtedag 

når tårne falder.

v26 Og månens lys skal være som solens lys, 

og solens lys skal være syv gange som de syv dages lys 

på en dag da JHVH forbinder sit folks brud 

og helbreder dets knusende slag. 

==Dom over Assyrien==
v27 Se, JHVHs navn kommer langvejs fra, 

hans vrede brænder, 

og vældig hæver den sig; 

hans læber er fulde af harme, 

og hans tunge er som en fortærende ild.

v28 Og hans ånde er som en flod der løber over, 

der når til halsen, 

for at ryste folkeslag{T: Kan også oversættes: >>hedninger<<.} i ødelæggelsens si, 

og et bidsel der fører vild, skal være i folkenes kæber.

***

v29 Sangen skal være hos jer 

som i en nat hvor en fest helligholdes, 

og hjertets glæde 

som når man går med fløjte 

for at komme til JHVHs bjerg, 

til Israels Klippe.

v30 Så vil JHVH lade sin majestætiske røst høre, 

og han skal vise sin arm der slår ned 

i voldsom vrede 

og med fortærende, flammende ild, 

med styrtregn og skybrud og haglsten.

***

v31 Ja, Assur skal forfærdes over JHVHs røst, 

han slår det med stokken.

v32 Og hver gang skal den udvalgte kæp  

som JHVH bringer over det, 

ledsages af pauker og citere; 

og med løftet hånd i krig 

skal han kæmpe mod det.

v33 Ja, Tofet{T: Det sted i Hinnoms dal hvor der blev ofret børn. Andre oversætter: >>et ildsted<<.} er allerede gjort parat, 

det er også gjort klar til kongen, gjort dybt og bredt; 

dets bål{E: Der er usikkerhed om betydningen af det hebraiske ord (*mᵊdûrāʰ*) i sammenhængen. Det kan muligvis oversættes: >>(træ)stak<<, andre foreslår: >>ligbål<<.} har ild og træ i mængde, 

JHVHs ånde er som en flod af svovl, 

der antænder det.


