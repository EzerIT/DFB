!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 18.11.2016>!!

===Esajas' Bog, kapitel 26===

==Esajas synger Guds folks lovsang for deres frelse og formaner dem til at stole på JHVH, for han frelser dem, der gør det, mens han ydmyger de stolte, der foragter den tilbudte nåde, 1-12; Esajas taler om det, Gud vil ramme det jødiske folk med, om dets omvendelse, håb og fortrøstning, 13-21.==

v1 På den dag skal denne sang synges i Judas land: >>Vi har en stærk by, frelse sætter han som mure og værn.
v2 Luk portene op, så et retfærdigt folk, der bevarer troskab, kan gå ind. 
v3 Den tillid står fast: Du bevarer fred, fred; for dig stoler man på. 
v4 Hav evigt og altid tillid til JHVH, for Herren JHVH er en evig klippe. 
v5 For han nedbøjer dem, der bor i det høje, den ophøjede by; han skal fornedre den, han skal bøje den til jorden, han skal slå den ned i støvet.
v6 Foden skal træde den ned, den elendiges fødder, de ringes fodtrin.<<
v7 Den retfærdiges sti er jævn; du jævner den retfærdiges vej.
v8 Ja, JHVH, på dine dommes sti har vi ventet på dig! Vores sjæls længsel står til dit navn og til dit minde. 
v9 Med min sjæl længes jeg efter dig om natten; med min ånd i mit indre vil jeg søge dig tidligt om morgenen; for når dine domme rammer ned over jorden, da lærer jordens beboere retfærdighed.
v10 Bliver den ugudelige benådet, så lærer han ikke retfærdighed; han gør uret i rettens land og ser ikke JHVHs højhed.
v11 JHVH! Din hånd er løftet, men de ser det ikke; de skal se din glødende iver for dit folk og blive til skamme; ja, ilden skal fortære dem, der er dine fjender.
v12 JHVH! Du skal skaffe os fred; for selv alle vores gerninger har du gjort for os.

v13 JHVH vor Gud! Andre herskere end du har hersket over os; ved dig alene priser vi dit navn.
v14 De døde bliver ikke levende igen, lig står ikke op; derfor har du straffet og ødelagt dem og slettet hele mindet om dem.
v15 Du mangfoldiggjorde folket, JHVH! Du mangfoldiggjorde folket, du er blevet herliggjort; du har flyttet alle landets grænser langt væk.
v16 JHVH! I angsten søgte de dig, de udøste deres stille bøn, da du straffede dem. 
v17 Ligesom den gravide, når hun skal til at føde, bliver bange og råber i sine veer, sådan gik det os, JHVH, for dit ansigt.
v18 Vi var gravide med noget, var bange, men da vi fødte, blev det til vind; vi skaffede ikke frelse for landet, og der blev ikke født indbyggere til jorden.
v19 Dine døde skal leve, mine afdøde skal stå op; vågn op, og syng med fryd, I, der bor i støvet! For din dug er dug over grønne urter, og jorden skal give de døde tilbage.
v20 Gå, mit folk! Gå ind i de inderste kamre, og luk dine døre efter dig; skjul dig et lille øjeblik, indtil vrede går over.
v21 For se, JHVH går ud fra sit sted for at straffe jordens beboeres misgerning; og jorden skal åbenbare det udgydte blod og ikke længere skjule sine dræbte.

