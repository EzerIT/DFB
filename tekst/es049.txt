!!<Modenhed: Delvis færdig>!!
!!<Oversættelse: Jørgen Bækgaard Thomsen>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 14.11.2023>!!
===Esajas' Bog, kapitel 49===

==JHVHs tjener taler om sit kald==

v1 Hør, I øer, på mig,

og lyt, I folk, fra det fjerne! 

JHVH kaldte mig fra mors liv, 

han nævnte mit navn fra min mors skød.{T: Ordret: >>indvolde<<.}

v2 Og han formede min mund som et skarpt sværd, 

skjulte mig i sin hånds skygge, 

gjorde mig til en skarp{T: Kan også oversættes: >>udvalgt<<.} pil, 

og i sit kogger skjulte han mig.

v3 Og han sagde til mig: >>Du er min tjener, 

Israel, ved dig vil jeg vise min herlighed.<<

v4 Men jeg sagde: >>Forgæves har jeg anstrengt mig, 

på tomhed og vindpust har jeg brugt min kraft; 

alligevel er min ret hos JHVH 

og min løn hos min Gud.<<

v5 Og nu siger JHVH 

der dannede mig fra mors liv til sin tjener 

for at føre Jakob tilbage til ham, 

og Israel, der ikke{E: Nogle få håndskrifter har ikke: *lōˀ* (>>ikke<<), men: *lô*: >>til/hos ham<<. Oversættelsen vil da blive: >>så Israel vil samle sig hos ham<<.} vil samles; 

men jeg bliver æret i JHVHs øjne, 

og min Gud er blevet min styrke.

v6 Han siger: >>Det er for lille en ting at du for mig er en tjener 

til at rejse Jakobs stammer 

og føre de bevarede af Israel tilbage, 

men jeg gør dig til et lys for folkeslagene,{T: Kan også oversættes: >>hedningerne<<.} 

så min frelse kan nå{T: Sætningen kan også oversættes: >>til at være min frelse til jordens ende<<.} til jordens ende.<<

==De landflygtiges hjemvenden og Israels genrejsning==

v7 Sådan siger JHVH, 

Israels løskøber, dets Hellige, 

til den der er foragtet af hver sjæl, til den som folk afskyr, 

til herskeres tjener: 

>>Konger skal se det og rejse sig, 

og fyrster, de skal bøje sig ned 

på grund af JHVH der er trofast, 

Israels Hellige, der udvalgte dig.<<

v8 Sådan siger JHVH: 

>>I nådens tid bønhørte jeg dig,{T: Det er omdiskuteret om denne og næste linje skal oversættes ved fortid eller nutid. Begge dele er mulige.} 

og på frelsens dag hjalp jeg dig; 

og jeg vil bevare{E: Det er omdiskuteret om *ʔeṣṣorxā* skal afledes af: *nṣr* (>>bevare/vogte/holde øje med<<) eller: *yṣr* (>>danne/forme<<).} dig og gøre dig til en pagt med folket, 

til at rejse landet 

og til at fordele øde arvelodder,

v9 til at sige til fangerne: Gå ud! 

Til dem der er i mørket: Kom frem i lyset!<< 

Ved vejene skal de finde græs, 

og på alle nøgne høje er der græsning til dem.

v10 De skal hverken sulte eller tørste, 

og ingen hede eller sol skal ramme dem; 

for han der forbarmer sig over dem, skal føre dem, 

og til kilder med vand skal han lede dem.

v11 Og jeg gør alle mine bjerge til vejen, 

og mine banede veje skal ligge højt.

v12 Se disse, de kommer langvejsfra, 

og se disse, fra nord og fra vest,{T: Kan også oversættes: >>fra havet<<.} 

og disse fra Sinims land. 

v13 Råb af fryd, I himle, og glæd dig, du jord! 

Bjerge skal bryde{E: Således flertallet af håndskrifter (*yifṣᵊḥû*). En del håndskrifter har dog imperativ: *ûfiṣḥû*.} ud i jubel! 

For JHVH trøster sit folk, 

og han forbarmer sig over sine elendige.

***

v14 Men Zion sagde: >>JHVH har forladt mig, 

og Herren har glemt mig.<<

v15 Kan en kvinde mon glemme sit diende barn 

så hun ikke forbarmer sig over sit livs søn? 

Selv om de også kunne glemme, 

så vil jeg ikke glemme dig.

v16 Se, jeg har indgraveret dig i mine håndflader; 

dine mure er altid foran mig.

v17 Dine sønner{E: Mange oversættere går ud fra at der i stedet for: *bānāyix* (>>dine sønner<<) skulle stå: *bōnāyix*: >>de der bygger dig<<. Det støttes til dels af nogle af de gamle oversættelser og et enkelt hebraisk håndskift.} kommer hurtigt; 

de der rev dig ned og lagde dig øde, skal gå bort fra dig.

v18 Løft dine øjne omkring, og se: 

Alle samles, de kommer til dig; 

Så sandt jeg lever, lyder JHVHs udsagn, 

sandelig, du skal iføre dig dem alle som et smykke, 

og du skal binde dem om dig som bruden.

v19 For dine ruiner og dine øde områder 

og det ødelagte land –  

ja, du bliver nu for trang at bo i, 

og de der lagde dig øde, er langt borte.

v20 De sønner du fik i din barnløshed,{T: Ordret: >>Din barnløsheds sønner<<.}

skal igen sige i dine ører:{T: I den hebraiske tekst står den foregående og denne linje omvendt.} 

>>Stedet er for trangt for mig. 

Flyt dig for mig så jeg kan sidde{T: Kan også oversættes: >>bo<<.} der.<<

v21 Og du siger i dit hjerte: 

>>Hvem har avlet disse til mig? 

Jeg var jo barnløs og ufrugtbar, 

landflygtig og forskudt, 

og disse – hvem har opfostret dem? 

Se, jeg var alene tilbage, 

Disse – hvor var de?<<

***

v22 Sådan siger Herren JHVH: 

Se, jeg vil løfte min hånd til folkeslag{T: Kan også oversættes: >>hedninger<<.} 

og rejse mit banner for folkene, 

og de bringer dine sønner i favnen, 

og dine døtre skal bæres på skulder.

v23 Og konger er dine plejefædre 

og deres dronninger dine ammer; 

med ansigt mod jorden{T: Ordret: >>næser<<.} skal de bøje sig for dig 

og slikke dine fødders støv. 

Da skal du indse at jeg er JHVH, 

for de der håber på mig, skal ikke blive til skamme.

==JHVH vil befri sit folk fra dets fjender==

v24 Mon bytte kan tages fra en kriger? 

Og mon en retfærdigs{E: Oversættere følger ofte de gamle oversættelser der i stedet for *ṣaddîq* (>>retfærdig<<) forudsætter: *ʕārîṣ*: >>voldsmand<<, jf. vers 25.} fange kan slippe bort?

v25 Ja, sådan siger JHVH: 

Selv om en krigers fange kan tages væk, 

og en voldsmands bytte kan reddes; 

så vil jeg kæmpe mod den der kæmper imod dig, 

og dine sønner vil jeg frelse.

v26 Og jeg vil lade dine undertrykkere æde deres eget kød, 

de skal beruse sig i deres eget blod som i sød vin; 

så skal alt kød indse at jeg, JHVH, frelser dig, 

og Jakobs Mægtige løskøber dig.
