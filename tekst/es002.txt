!!<Modenhed: Færdig>!!
!!<Oversættelse: Svend Erik Petersen>!!
!!<Eksegetisk bearbejdning: Christian Højgaard>!!
!!<Litterært tjek: Trine Tøndering>!!
!!<Dato for denne version: 14.11.2016>!!

===Esajas’ Bog, kapitel 2===

==Folkeslagenes omvendelse==

v1 Det ord som Esajas, Amos' søn, så om Juda og Jerusalem:

v2 Og det skal ske i de sidste dage,

at JHVHs tempelbjerg{T: Ordret: >>hus’ bjerg<<.} skal være grundfæstet på toppen af bjergene

og være ophøjet over højene;

og alle folkeslag skal strømme til det.

v3 Mange folk skal komme og sige:

>>Kom, lad os drage op til JHVHs bjerg,

til Jakobs Guds hus.

Han skal lære os sine veje,

og vi vil vandre på hans stier;<<

for fra Zion skal der udgå lov og fra Jerusalem JHVHs ord.

v4 Han skal dømme imellem folkeslagene

og holde rettergang over mange folk.

Og de skal smede deres sværd om til hakker

og deres spyd til vingårdsknive;

folkeslag skal ikke løfte sværd mod hinanden,{T: Ordret: >>Et folk skal ikke løfte sværd mod et folk.<<}

og de skal ikke længere øve sig i krig.

v5 Jakobs hus, kom, og lad os vandre i JHVHs lys!

==Straffen over de hovmodige==

v6 Du har forkastet dit folk, Jakobs hus;{E: Verset indledes af det hebraiske *kî*, der oftest oversættes med >>for<<, dvs. som indledning til en begrundelse. En anden mulighed er at oversætte det emfatisk, >>sandelig…<<}

for de er fulde af Østens væsen,

er spåmænd som filistrene,

og de klapper hænder med fremmedes børn.{T: Betydningen må være, at de ukritisk indoptager fremmed kultur i strid med Guds love.}

v7 Deres land er fyldt med sølv og guld,

og der er ingen ende på deres skatte.

Deres land er fyldt af heste,

og der er ingen ende på deres stridsvogne.

v8 Deres land er fyldt med afguder;

de kaster sig ned for deres hænders værk,

det, deres fingre har lavet.

v9 Mennesket skal fornedres, og manden ydmyges -

du må ikke tilgive dem!

 v10 Gå ind i klippen, og gem dig i støvet

i rædsel for JHVH{E: Ordret: >>foran JHVHs rædsel<<. Udtrykket handler ikke bare om den reaktion, JHVH vækker hos mennesker, men om en kvalitet hos JHVH selv. Se også v. 19 og 21.} og for hans majestæts herlighed.

v11 Et menneskes stolte øjne skal ydmyges,

og mændenes hovmod vanæres;

JHVH alene skal være ophøjet på den dag.

v12 For Hærskarers HERRE har en dag mod enhver stolt og hovmodig

og mod enhver knejsende så han vanæres,

v13 mod alle Libanons cedre,

de høje og knejsende,

og mod alle Bashans ege;

v14 mod alle høje bjerge

og mod alle knejsende høje,

v15 mod hvert højt tårn

og mod hver befæstet mur,

v16 mod alle Tarshish-skibe

og mod alle kostbare fartøjer.

v17 Menneskets stolthed skal nedbøjes,

og mændenes hovmod vanæres;

JHVH alene skal være ophøjet på den dag.

v18 Afguderne skal helt forsvinde.

v19 Og de skal gå ind i klippesprækker og i jordhuler

i rædsel for JHVH og for hans majestæts herlighed,

når han rejser sig for at forfærde jorden.

v20 På den dag skal menneskene kaste deres afguder af sølv og guld,

som de har lavet for at kaste sig ned for,

bort til muldvarpe og flagermus

v21 for at søge ind i klippekløfter og i klipperevner 

i rædsel for JHVH og for hans majestæts herlighed

når han rejser sig for at forfærde jorden.

v22 Stop med at stole på mennesket,

som kun har ånde i sin næse;

for hvad kan han vel regnes for?

