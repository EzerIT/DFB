!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 06.10.2025>!!

===Brevet til Hebræerne, kapitel 8===


==En ypperstepræst for en bedre pagt==

v1 Hovedsagen i det der siges, er: Vi har en sådan ypperstepræst som har sat sig ved højre side af Majestætens trone i himlene, v2 en tjener i helligdommen og den sande telthelligdom, som Herren og ikke et menneske har rejst. v3 For enhver ypperstepræst indsættes til at frembære gaver og slagtofre; derfor er det nødvendigt at også han har noget at frembære. v4 Hvis han altså var på jorden, ville han ikke engang være præst, fordi der er præster som frembærer gaver ifølge loven. v5 De tjener en kopi og en skygge af den himmelske, sådan som Moses blev instrueret i da han skulle indrette telthelligdommen, for han sagde >>Se til at du gør alt efter det forbillede som blev vist dig på bjerget.<< v6 Men nu har han fået en langt større tjeneste, ligesom han også er mellemmand for en bedre pagt, som er ordnet ved lov og baseret på bedre løfter.

v7 For hvis den første var uden fejl, så ville man ikke søge plads til en anden. v8 For han bebrejder dem og siger:

	>>Se, dage kommer, siger Herren,

	og jeg vil slutte en ny pagt med Israels hus

	og med Judas hus,

v9 ikke ligesom den pagt jeg sluttede med deres fædre

på den dag jeg tog dem ved hånden

for at føre dem ud af Egypten,

for de blev ikke i min pagt,

og jeg brød mig ikke om dem, siger Herren,

v10 for dette er den pagt jeg vil slutte med Israels hus

efter de dage, siger Herren:

jeg vil give mine love i deres tanker

og jeg vil skrive dem i deres hjerte,

og jeg vil være deres Gud,

og de skal være mit folk,

v11 og ingen skal undervise sine landsmænd,

og igen skal sige til sin bror: Kend Herren,

for alle vil kende mig

fra den mindste til den største af dem,

v12 for jeg vil være barmhjertig mod deres uretfærdigheder,

og jeg vil ikke mere huske deres synder.<<

v13 Når han taler om en ny, har han erklæret den første for gammel, men det som er blevet erklæret gammelt og forældet, er nær ved at forsvinde.
