!!<Modenhed: 1 &ndash; Rå oversættelse>!!
!!<Oversættelse: Jørgen Bækgaard Thomsen>!!
!!<Eksegetisk bearbejdning: Endnu ikke sket>!!
!!<Dato for denne version: 10.08.2016>!!

===Salme 18===

v1 Til korlederen {E: Betydningen af *lamnaṣṣēₐḥ* er usikker, men det er sandsynligvis afledet af et verbum, der betyder >>dirigere<<}. Af JHVHs tjener. Af David, som talte ordene i denne sang for JHVH den dag, hvor JHVH havde reddet ham fra alle hans fjenders hånd og fra Sauls hånd {E: Salmen står også – med ubetydelige afvigelser – i 2 Sam 22}.

v2 Og han sagde:

==Lovprisning==
Jeg elsker dig inderligt, JHVHv, min Styrke!

v3 JHVH er min klippe, min borg og min befrier,

min Gud, min højborg, hvor jeg søger tilflugt,

mit skjold og min frelses horn, min fæstning.

v4 Jeg råber til JHVH, den lovpriste,

og bliver frelst fra mine fjender.

==David råbte til Gud i sin nød==
v5 Dødens bånd omspændte mig,

og undergangens {E: Tidligere ofte oversat >>Belials<<, hvor >>Belial<< blev opfattet som synonym for Satan} strømme forfærdede mig.

v6 Dødsrigets bånd omgav mig,

dødens snarer faldt over mig.

v7 Da jeg var i nød, råbte {T: Impf. Skal oftest oversættes ved fremtid, men her må verberne oversættes som fortid i forlængelse af forudgående perf.} jeg til JHVH,

jeg skreg til min Gud om hjælp.

Han hørte min røst fra sit tempel,

og mit skrig til ham kom i hans ører.

==Gud hørte og frelste==
v8 Da bævede og rystede jorden,

bjergenes grundvolde skælvede,

de rystedes, for han var vred {T: Ordret: >>det brændte for ham<<}.

v9 Der steg røg op af hans næse,

fortærende ild af hans mund,

kul flammede op fra ham.

v10 Han sænkede himlen og steg ned,

der var mørke skyer under hans fødder.

v11 Han red på kerub og fløj,

og han svævede på vindens vinger.

v12 Han gjorde mørke til sit skjul omkring sig,

mørke vande og tykke skyer gjorde han til sin hytte {T: Verset er sprogligt knudret. Masoreterne har delt verset, så >>sin hytte<< hører til første halvvers (>>til sin hytte omkring sig<<), men man vælger oftest at se bort fra deres accent her. Ordene >>gjorde han<< står kun i første halvvers, men er for forståelsen skyld gentaget her}.

v13 Fra glansen foran ham fór hans skyer af sted {T: I stedet for *ʕāvᵊrû* (>>fór af sted<<) har 2 Sam 22,13 *bāʕᵃrû*: >>brændte<<},

hagl og glødende kul.

v14 JHVH tordnede i himlen,

den Højeste lod sin røst høre,

hagl og glødende kul.
 
v15 Han skød sine pile ud og adspredte dem {T: Fjenderne, sprogligt kan det dog også være pilene},

han lod det lyne stærkt og forfærdede dem.

v16 Havets {T: Ordret: >>vandenes<< (*mayim*), men man vælger oftest med 2 Sam 22,16 at læse *yām*: >>havets<<} bund kom til syne,

jordens grundvolde blottedes

ved din trussel, JHVHv!

ved din vredes ånde.

v17 Han rakte ud fra det høje, han greb mig,

han trak mig op af de store vande.

v18 Han friede mig fra min stærke fjende

og fra dem der hader mig, for de var mig for stærke.

v19 De overfaldt mig på min ulykkes dag,

men JHVH var min støtte.

v20 Han førte mig ud i det åbne land,

han frelste mig, for han holder af mig.

==Gud er den retfærdiges og den hjælpeløses hjælp==
v21 JHVH lønnede mig efter min retfærdighed,

han gengældte mig efter mine hænders renhed.

v22 For jeg har nøje fulgt JHVHs veje,

og jeg er ikke ved synd faldet fra min Gud.

v23 For alle hans domme har jeg foran mig,

og hans love har jeg ikke ladet vige fra mig.
 
v24 Jeg var retskaffen for ham

og jeg vogtede mig for min synd.

v25 JHVH gengældte mig efter min retfærdighed,

efter mine hænders renhed for hans øjne. 

v26 Mod den trofaste viser du dig trofast,

mod den retsindige mand viser du dig retsindig,

v27 mod den rene viser du dig ren,

men mod den falske forstiller du dig.

v28 For du frelser et elendigt folk,

men du ydmyger de stolte øjne.

v29 Ja, du bringer min lampe til at lyse,

JHVH, min Gud, oplyser mit mørke.

v30 For ved din hjælp stormer jeg imod en skare {T: Mange retter her *gᵊdûd*: >>(hær)skare<< til *gāder*: >>mur, vold<<, især ud fra parallellen i næste linje},

og ved min Guds hjælp springer jeg over en mur.

v31 Guds vej er fuldkommen,

JHVHs tale er lutret,

han er skjold for alle, som søger tilflugt hos ham. 

==Guds frelsende nærvær==
v32 Ja, hvem er Gud om ikke JHVH?

Og hvem er en klippe, undtagen vor Gud?

v33 Den Gud, som omgjorder mig med styrke

og gjorde min vej fuldkommen.

v34 Han gjorde mine fødder som hindernes

og stillede mig op på mine høje.

v35 Han trænede mine hænder til striden,

og mine arme til at spænde kobberbuen.

v36 Du gav mig din frelse som skjold,

og din højre hånd støttede mig,

og din bøjen dig ned til mig gjorde mig stor.

v37 Du skaffede plads under mig for mine skridt,

og mine ankler vaklede ikke.

v38 Jeg forfulgte mine fjender og nåede dem,

og jeg vendte ikke tilbage, før jeg havde udryddet dem.

v39 Jeg knuste dem, så de ikke kunne stå op,

de faldt under mine fødder.

v40 Du har omgjordet mig med styrke til striden,

du bøjede dem, som rejste sig mod mig, under mig.

v41 Og mine fjender – du gav mig deres nakke {E: Meningen er enten: >>Du lod mig se deres ryg (fordi de flygtede)<<, eller måske snarere: >>du lod mig som sejrherre sætte min fod på deres nakke<<},

dem, der hadede mig, udryddede jeg.

v42 De råbte om hjælp, men der var ingen frelser,

de råbte {T: >>de råbte<< er underforstået fra forrige linje. Det står ikke her i grundteksten}til Herren, men han svarede dem ikke.

v43 Jeg knuste dem som støv for vinden,

som gadeskarn kastede jeg dem bort.

v44 Du udfriede mig fra folkenes strid,

du gjorde mig til folkeslags {T: Undertiden oversat >>hedningers<<, men det er næppe meningen her} hoved,

et folk, som jeg ikke kendte, tjente mig.

v45 Da deres ører hørte om mig, adlød de mig,

fremmede børn krøb for mig.

v46 Fremmede børn sank udmattede sammen,

de kom skælvende frem fra deres borge.

==Lovprisning af den frelsende Gud==
v47 JHVH lever! Højlovet er min klippe

og højt ophøjet min frelses Gud!

v48 Han er den Gud, som giver mig hævn,

og lægger folk under mig.

v49 Du er den, som udfrier mig fra mine fjender,

du ophøjer mig over mine modstandere,

du redder mig fra voldsmanden.

v50 Derfor vil jeg prise dig blandt folkeslagene {T: Kan også oversættes: >>blandt hedninger<<, men det er næppe meningen her}, JHVHv!

og jeg vil lovsynge dit navn.

v51 Stor hjælp giver han sin konge

og viser nåde {T: Tidligere oversat >>miskundhed<<. Her kunne der også oversættes >>troskab<<} mod sin salvede,

mod David og mod hans sæd til evig tid.
