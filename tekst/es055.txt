!!<Modenhed: Delvis færdig>!!
!!<Oversættelse: Jørgen Bækgaard Thomsen>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 09.01.2024>!!
===Esajas' Bog, kapitel 55===

==HERREN kalder til tillid til ham, for han er trofast mod pagten==

v1 Nuvel! Hver den der tørster, kom til vandet, 

og den der ingen penge har, kom! 

Køb korn og spis! 

Og gå hen, køb korn uden penge

og uden betaling vin og mælk! 

v2 Hvorfor vejer I penge op for noget der ikke er brød, 

og jeres løn for noget der ikke mætter? 

Hør opmærksomt på mig, og spis godt, 

så skal jeres sjæl glæde sig ved de fede retter.{T: Ordret: >>fedmen<<.}

v3 Bøj jeres øre, og kom til mig, 

hør, så skal jeres sjæl leve! 

Så vil jeg slutte en evig pagt med jer, 

nådeløfterne til David, som er urokkelige.

v4 Se, jeg har sat ham som vidne for folkeslag, 

som fyrste og som hersker over folkeslag.

v5 Se, et folk du ikke kender, skal du kalde på,

og et folk der ikke kender dig, skal løbe hen til dig; 

for HERREN din Guds skyld 

og for Israels Hellige, 

for han forherliger dig.

***

v6 Søg HERREN mens han kan findes, 

kald på ham mens han er nær.

v7 En ugudelig skal forlade sin vej 

og et ondt menneske sine planer 

og omvende sig til HERREN, så vil han forbarme sig over ham, 

og til vores Gud, for han er meget gavmild til at tilgive.

v8 For mine planer er ikke jeres planer, 

og jeres veje er ikke mine veje, 

lyder HERRENS udsagn.

v9 For som himlen er højere end jorden, 

sådan er mine veje højere end jeres veje 

og mine planer end jeres planer.

v10 For som regnen og sneen falder ned 

fra himlen 

og ikke vender tilbage dertil, 

men vander jorden 

og befrugter den og får den til at spire 

og giver sæd til den der sår 

og brød til den der spiser;

v11 sådan skal mit ord være, 

der udgår ud af min mund: 

Det skal ikke vende tomt tilbage til mig, 

men det gør det jeg ønsker, 

og det jeg sender,{T: Kan også oversættes: >>den jeg sender<<.} skal lykkes. 

v12 For i glæde skal I gå ud  

og i fred skal I føres; 

bjergene og højene skal bryde ud i jubel for jeres ansigt, 

og alle markens træer skal klappe i hænderne.

v13 I stedet for tornekrattet skal der vokse enebær, 

i stedet for nælden skal der vokse myrte, 

så det bliver til ry for HERREN, 

et evigt minde der ikke skal slettes.
