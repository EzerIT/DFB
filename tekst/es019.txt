!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 28.02.2022>!!

===Esajas, kapitel 19===

==Esajas profeterer om egypternes undergang under indbyrdes strid og strenge herrer og dyrtid; sådan vil JHVH gøre dem til skamme i deres indbildske visdom, 1-18; han taler om deres omvendelse, og også om assyrernes, der skal komme med i fællesskabet i Guds rige, 19-25.==

v1 Profeti imod Egypten. Se, JHVH farer afsted på en let sky og kommer til Egypten, og Egyptens afguder skal bæve for hans ansigt og Egypternes hjerte blive modløst i deres inderste.
v2 Og jeg vil væbne egypter imod egypter, og de skal hver især kæmpe imod sin bror og hver imod sin næste, by imod by, rige imod rige.
v3 Og egypternes ånd i deres indre skal fordufte, og jeg vil tilintetgøre deres planer, så de skal søge råd hos afguderne og hos troldmændene og hos spåkvinderne og hos varselætagerne.
v4 Og jeg vil overgive egypterne i en hård herres hånd, og en streng konge skal herske over dem, siger Herren, JHVH Zebaoth.
v5 Og vandet skal synke i søen, og floden skal udtørres og blive helt tør.
v6 Og floderne skal stinke, de dybe strømme skal blive små og tørre, rør og tang skal visne.
v7 Engene ved Nilen, ved bredden af Nilen, og alt korn ved Nilen skal tørre ud, blæses væk og forsvinde.
v8 Og fiskerne skal blive bedrøvede, og alle, der kaster krog i Nilen, skal sørge, og de, der sætter garn i vandet, skal vansmægte.
v9 Og beskæmmes skal de, der arbejder med hør, og de, der væver hvidt tøj.
v10 Og deres grundpiller skal ligge knust, alle de, der arbejder for løn, skal være bedrøvede i sjælen.
v11 Fyrsterne i Zoar er kun tåber, Faraos vise rådgiveres råd er blevet ufornuftigt; hvordan kan I sige til Farao: >>Jeg er de vises søn, fortids kongers søn<<?
v12 Hvem er de dog, disse dine vise? Lad dem forkynde for dig, og lad dem selv erkende, hvad JHVH Zebaoth har besluttet sig for om Egypten!
v13 Fyrsterne i Zoar er blevet tåber, fyrsterne i Nof er bedraget, og stammernes overhoveder har vildledt Egypten.
v14 JHVH har ladet en forvirringens ånd komme iblandt dem, og den har forvildet Egypten i al dets gerning, ligesom en fuld mand er forvildet, når han kaster op.
v15 Og for Egypten skal intet lykkes, som hoved eller hale, palmegren eller siv skal få gjort.
v16 På denne dag skal Egypten være som kvinder og forfærdes og frygte for JHVH Zebaoths løftede hånd, som han skal løfte over dem.
v17 Og Judas land skal være til skræk for egypterne; når nogen minder dem om det, skal de frygte for JHVH Zebaoths plan, som han har fattet imod dem.
v18 På denne dag skal der være fem byer i Egyptens land, der skal tale Kanaans sprog og sværge troskab mod JHVH Zebaoth; en af dem skal kaldes Ir-Haheres {T: dvs. nedbrydelsens by}.

v19 På denne dag skal der være et alter for JHVH midt i Egyptens land og en mindesten for JHVH ved dets grænse.
v20 Og det skal være et tegn og et vidnesbyrd i Egyptens land for JHVH Zebaoth, at han skal sende en frelser og en mægtig og befri dem, når de råber til JHVH på grund af dem, der undertrykker dem.
v21 Og JHVH skal give sig til kende for Egypten, og egypterne skal kende JHVH på den dag, og de skal tjene ham med slagtoffer og madoffer og give JHVH løfter og indfri dem.
v22 Og JHVH skal slå Egypten, ja, slå og helbrede; og de skal vende om til JHVH, og han skal bønhøre dem og helbrede dem.
v23 På denne dag skal der være en ryddet vej fra Egypten til Assyrien, og assyrerne skal komme til Egypten og egypterne til Assyrien, og egypterne og assyrerne skal sammen tjene JHVH.
v24 På denne dag skal Israel være den tredje sammen med egypterne og assyrerne, en velsignelse midt på jorden.
v25 Dem har JHVH Zebaoth velsignet og sagt: >>Velsignet være mit folk egypterne og mine hænders gerning assyrerne og min arv, Israel!<<

