!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 25.03.2025>!!

===Paulus' Første Brev til Thessalonikerne, kapitel 3===

==Timotheus’ sendelse==

v1 Derfor, da vi ikke mere kunne holde det ud, besluttede vi at blive efterladt alene i Athen, v2 og vi sendte Timotheus, vores broder og Guds medarbejder i forkyndelsen af evangeliet om Kristus, for at styrke jer og opmuntre jer i jeres tro v3 så at ingen skulle blive rokket under disse trængsler. For I ved selv at dertil er vi bestemt. v4 For da vi var hos jer, sagde vi forud til jer at vi skulle lide trængsel, ligesom det også er sket, og I ved det. v5 Derfor, da jeg ikke længere kunne holde det ud, sendte jeg bud for at få viden om jeres tro, om måske Fristeren skulle have fristet jer, og vores slid været forgæves.

==Timotheus’ rapport==

v6 Men nu, da Timotheus er kommet til os fra jer, og da han har forkyndt os godt budskab om jeres tro og kærlighed, og at I altid husker os med glæde og længes efter at se os, ligesom vi også længes efter jer. v7 Derfor er vi blevet trøstet ved jeres tro, brødre, med hensyn til jer i al vores nød og trængsel, v8 for nu lever vi, så sandt I står fast i Herren. v9 For hvilken tak kan vi bringe til Gud for jer til gengæld for al den glæde som vi glædes med på grund af jer over for vores Gud, v10 når vi nat og dag inderligt beder om at se jer og udbedre manglerne i jeres tro.

==Bøn==

v11 Men han, Gud og vores Far og vores Herre Jesus, lede vores vej til jer, v12 og Herren lade jer vokse og blive overvældende rige på kærlighed til hinanden og til alle, ligesom også vi har til jer, v13 for at styrke jeres hjerter til uangribelighed i hellighed over for Gud og vores Far ved vores Herre Jesu komme med alle hans hellige, amen.


