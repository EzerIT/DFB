!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 10.08.2016>!!

===Esajas' Bog, kapitel 11===

==Esajas profeterer om Messias, der skal fødes i Isajs slægt, være udrustet med Åndens herlige gaver, oprette sit rige ved sit ord og stifte fred imellem sin menigheds lemmer.==


v1 Og der skal spire et skud af Isajs stub frem, og en kvist af hans rødder skal bære frugt.
v2 Og JHVHs Ånd skal hvile over ham, visdoms og forstands Ånd, råds og styrkes Ånd, den Ånd der giver kundskab om JHVH og frygt for ham.
v3 Og hans lyst skal være i frygt for JHVH, og han skal ikke dømme efter det hans øjne ser, og ikke holde rettergang efter det hans ører hører.
v4 Men han skal dømme de ringe med retfærdighed og holde rettergang med oprigtighed over de lidende i landet; og han skal slå jorden med sin munds ris og dræbe den ugudelige med sine læbers ånde.
v5 Og retfærdighed skal være bæltet han har om livet, og trofasthed bæltet om hans hofter.
v6 Og ulven skal gå sammen med lammet og panteren ligge sammen med kiddet; kalven og løven og fedekvæget skal holde til sammen, og en lille dreng skal vogte dem.
v7 Og koen og bjørnen skal græsse sammen, deres unger skal ligge sammen, og løven skal æde strå som oksen.
v8 Og det diende barn skal lege ved øglens hul og det fravænnede barn stikke sin hånd hen til basiliskens hule.
v9 De skal ikke gøre noget ondt og ikke ødelægge noget på hele mit hellige bjerg, for jorden er fuld af kundskab om JHVH ligesom vandet dækker havets bund.

==Messias skal omvende hedningerne, samle jøderne og frelse dem fra deres fjender, som det skete da de drog ud af Egyptens land.==

v10 Og det skal ske på den dag at hedningerne skal spørge efter Isajs rod, der står som et banner for folkene, og hans hvilested skal være herlighed.
v11 Og det skal ske på den dag at Herren igen, for anden gang, skal række sin hånd ud for at vinde den rest af sit folk tilbage som skal blive til overs fra Assyrien og Egypten og fra Pathros og fra Etiopien og fra Elam og fra Sinear og fra Hamath og fra øerne i havet.
v12 Og hans skal rejse et banner for hedningerne og samle de fordrevne af Israel sammen og samle de spredte af Juda fra jordens fire hjørner.
v13 Og Efraims misundelse skal forsvinde, og Judas fjender skal udryddes; Efraim skal ikke være misundelig på Juda, og Juda skal ikke presse Efraim.
v14 Men de skal flyve ind på filistrenes skuldre imod vest, de skal sammen røve fra dem der bor imod øst. Edom og Moab skal blive et bytte for deres hånd, og Ammons børn skal vise dem lydighed.
v15 Og JHVH skal lægge band på vigen ved Egyptens havbugt og række sin hånd ud over floden med sin stærke storm, og han skal splitte den i syv bække så man kan gå over med sko. 
v16 Og der skal være en ryddet vej for den rest af hans folk der skal blive til overs fra Assyrien, ligesom der var for Israel den dag det drog op fra Egyptens land.
