!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Eksegetisk bearbejdning: Christian Højgaard>!!
!!<Dato for denne version: 17.06.2016>!!

===Salme 8===

==Overskrift==

v1 Til korlederen{E: *lamnaṣṣēₐḥ* er omdiskuteret, men substantivet må afledes af et verbum *nṣḥ*, der betyder >>lede, dirigere<<.}; al-ha-gittit{T: Det vides ikke hvad der er ment med dette udtryk; det kan både være en melodiangivelse og en instrumentbetegnelse.}; en salme af David. 

==David lovpriser skaberens herlighed==

v2 JHVHv, vor Herre!

Hvor herligt er dit navn over hele jorden,

du som udbreder{E: *tᵊnāʰ* er omdiskuteret. Det ser ud som imperativ af *ntn* >>giv!<<, men i sammenhængen kan det opfattes som kortform for infinitiven.} din majestæt over himlene!

v3 Af spædes og diendes mund har du grundlagt et værn{E: *ʕōz* betyder oftest >>magt, styrke<<, men dernæst også >>fæstning, bolværk<<. Endelig kan det betyde >>hæder, lovprisning, lovsang<<, som det er forstået i LXX, jf. Matt 21,16. Sammenhængen her tyder på >>værn<<.} mod dine modstandere{T: *lᵊmaʕan* betyder ordret >>for … skyld<<, men oversættes her ofte >>mod<<.}

for at standse fjenden og den som vil hævne sig.

==I særdeleshed prises Guds godhed mod mennesket, som han satte til hersker over jorden==

v4 Når jeg ser din himmel, dine fingres gerninger,

månen og stjernerne, som du anbragte,

v5 hvad er da et menneske at du husker på det;

et menneskebarn at du tager dig af det?

v6 Du har gjort det kun lidt ringere end Gud{T: Oversættes oftest >>englene<< (således LXX), jf. Hebr 2,7.};

du kronede det med ære og herlighed.

v7 Du gør det til hersker over dine hænders gerninger;

du har lagt alting under dets fødder:

v8 Får og okser, dem alle sammen,

ja, også markens dyr,

v9 fuglene under himlen og fiskene i havet,

det som færdes ad havets stier.

==Lovprisning==

v10 JHVHv, vor Herre!

Hvor herligt er dit navn over hele jorden!
