!!<Modenhed: Delvis færdig>!!
!!<Oversættelse: Jørgen Bækgaard Thomsen>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 14.11.2023>!!
===Esajas' Bog, kapitel 42===

==Herrens tjener==

v1 Se min tjener, jeg støtter ham, 

min udvalgte som min sjæl har velbehag i. 

Jeg har givet min Ånd over ham, 

han skal bringe ret ud til folkene.{T: Tidligere især oversat: >>hedningerne<<.}

v2 Han skal ikke skrige og ikke tale højt{T: Ordret blot: >>og ikke løfte op<<. Oversættes ofte her: >>råbe<<.} 

og ikke lade sin røst høre udenfor.{T: Kan også oversættes: >>på gaderne<<.}

v3 Et knækket rør skal han ikke sønderbryde, 

og en ulmende væge skal han ikke slukke; 

i overensstemmelse med sandhed skal han øve ret.

v4 Han bliver ikke mat og knækkes ikke, 

indtil han får sat ret på jorden; 

og fjerne øer venter på hans belæring.{E: Hebraisk: *tôrāʰ*, der i andre sammenhænge oversættes: >>lov<<.}

***

v5 Sådan siger Gud, HERREN, 

der skabte himlene og spændte dem ud, 

der bredte jorden ud med dens vækster, 

der gav folket på den åndedræt 

og livsånde til dem der færdes på den.

v6 Jeg, HERREN, har kaldt på dig i retfærdighed, 

og jeg tager dig fast ved hånden; 

og jeg bevarer dig og gør dig 

til en pagt for folket, 

til et lys for folkeslag,{T: Kan også oversættes: >>hedninger<<.}

v7 til at åbne blindes øjne, 

til at føre fanger ud af fængslet, 

dem der sidder i mørke, ud af fangehuset.

v8 Jeg er HERREN, det er mit navn; 

og min ære vil jeg ikke give nogen anden 

eller min lovprisning til gudebilleder.

v9 De første ting, se, de er sket, 

og om nye ting fortæller jeg; 

før det spirer frem, forkynder jeg det for jer.

==Den nye sang om HERRENS sejr==

v10 Syng en ny sang for HERREN, 

hans pris fra jordens ende; 

I der tager ud på havet og alt hvad det rummer, 

I øer og deres beboere!

v11 Ørkenen og dens byer skal stemme i, 

lejre hvor Kedar bor; 

de der bor på en klippe,{T: Det er omdiskuteret, om *selaʕ* (>>klippe<<) her skal opfattes som navn på en by eller egn: >>Sela<<.} skal juble, 

fra bjergenes top skal de råbe af glæde.

v12 De skal give HERREN ære 

og forkynde hans pris på de fjerne øer.

v13 HERREN skal drage ud som helten, 

som en kriger vække lidenskab; 

han skal råbe højt, ja, udstøde kampråb, 

han skal vise sin magt over for sine fjender.

v14 Jeg har tiet fra ældgammel tid, 

jeg var tavs, jeg holdt mig tilbage; 

som den fødende skriger jeg, 

jeg stønner og snapper efter luft samtidig.

v15 Jeg vil lægge bjerge og høje øde 

og lade alle deres planter visne, 

og jeg gør floder til øer{E: I stedet for: *ʔiyyîm* (>>øer<<) foreslås det undertiden at forudsætte: *ṣiyyôt*: >>tørt land<<. Men det støttes ikke af håndskrifterne.}

og udtørrer damme.

v16 Og jeg leder blinde ad en vej de ikke har kendt, 

jeg vil lade dem gå på stier de ikke har kendt; 

jeg vil gøre mørket foran dem til lys 

og de bakkede områder til slette. 

Dette er ordene, jeg udfører dem 

og opgiver dem ikke.

v17 Vige tilbage og blive dybt til skamme skal de 

der stoler på det udskårne billede, 

de der siger til et støbt billede:{E: Man følger ofte Septuaginta der har flertal.} 
>>I er vore guder.<<

== HERREN forkynder straf over sit folk==

v18 I døve, hør! 

Og I blinde, luk øjnene op så I kan se! 

v19 Hvem er blind hvis ikke det er min tjener{T: Dvs. Israel}, 

og døv som min budbringer som jeg sender? 

Hvem er blind som en hengiven 

og blind som HERRENS tjener?

v20 Du har set{E: Således konsonantteksten (*rāʔîtā*), men vokaliseringen forudsætter: *rāʔôt*: >>Han har set (mange ting, men han gav ikke agt på det)<<.} mange ting, men du giver ikke agt; 

han åbnede ørerne, men hører ikke.

***

v21 HERREN ønsker for sin retfærdigheds skyld 

at gøre loven{E: Hebraisk har *tôrāʰ*, der traditionelt oversættes: >>lov<<, men hvor grundbetydningen er >>vejledning/belæring<<.} stor og herlig.

v22 Men det er et folk der er udbyttet og udplyndret, 

alle er de fangne i huller 

og gemt i fængsler. 

De er blevet til rov, og der er ingen der redder, 

til bytte, og der er ingen der siger: >>Giv tilbage!<<

v23 Hvem blandt jer vil lægge øre til dette, 

vil lytte og høre for fremtiden.

v24 Hvem overgav Jakob til plyndring 

og Israel til røvere? 

Mon ikke HERREN, ham som vi syndede imod, 

og på hvis veje de ikke ville vandre, 

og til hvis lov de ikke ville lytte?

v25 Så udøste han vrede over ham, sit raseri, 

og krigens vold. 

Og den blussede op rundt omkring imod ham; 


men han forstod det ikke; 

den brændte ham, men han tager det ikke til hjerte.



