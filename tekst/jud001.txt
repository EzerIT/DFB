!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 16.01.2025>!!

===Judas’ Brev, kapitel 1===


==Forord==

v1 Judas, Jesu Kristi tjener og Jakobs bror, til de kaldede, som er elskede i Gud Fader og bevarede ved Jesus Kristus: v2 Barmhjertighed, fred og kærlighed blive jer rigeligere til del.

==Dommen over de falske lærere==

v3 Elskede, mens jeg tænkte meget på at skrive til jer om vores fælles frelse, fandt jeg det nødvendigt at skrive og formane jer til at kæmpe for den tro som engang er blevet overgivet de hellige. v4 For nogle mennesker har sneget sig ind, som for længe siden er blevet opskrevet til denne dom, ugudelige, som har forvandlet vores Guds nåde til udsvævelse og fornægter den eneste hersker og Herre, Jesus Kristus.

v5 Men jeg vil huske jer på, skønt I engang har vidst det, at da Jesus{T: Alternativ læsemåde: >>Herren<<.} havde frelst folket af Egypten, ødelagde han senere dem som ikke troede, v6 og de engle som ikke bevarede deres position, men forlod deres egen bolig, har han holdt i evige lænker under mørke til den store doms dag, v7 ligesom Sodoma og Gomorra og de omkringliggende byer, som på samme måde som disse bedrev utugt og gik efter unaturlig sex,{T: Ordret: >>gik efter fremmed kød<<.} er bestemt som eksempel ved at lide en evig ilds straf.

v8 Dog på samme måde forurener de kødet, forkaster autoritet og bespotter herligheder på grund af deres drømmesyner. v9 Men da ærkeenglen Mikael kæmpede mod Djævelen og lå i strid om Moses’ krop, vovede han ikke at fremføre en bespottelsesdom, men sagde: >>Herren straffe dig.<< v10 Men disse mennesker spotter alt det de ikke kender, og alt det de af naturen kender som ufornuftige dyr, og de ødelægges ved dette. v11 Ve dem, for de er gået ind på Kains vej og har overgivet sig til Biliams vildfarelse for gevinst, og de er gået til grunde i Koras oprør. v12 De er skampletter ved jeres kærlighedsmåltider fordi de fester uden frygt og sørger for sig selv; de er vandløse skyer som drives forbi af vindene, bladløse træer uden frugt, to gange døde, de er rykket op med rode, v13 de er som havets vilde bølger som skummer af deres egen skam, de er som vildfarne stjerner, til dem er mørkets mulm reserveret til evig tid.

v14 Men om dem har også Enok, det syvende slægtled fra Adam, profeteret: >>Se, Herren kom med sine titusinder hellige v15 for at holde dom over alle og straffe enhver sjæl for alle de ugudelige gerninger de har begået, og for alle de hårde ord som de har talt imod ham, de ugudelige syndere.<< v16 Det er dem som forbitres og klager over deres skæbne mens de lever i overensstemmelse med deres egne lyster, og deres mund taler overmodige ord mens de viser beundring for personer til egen fordel.

==Formaning til at bevare sig selv i Guds kærlighed==

 v17 Men I, elskede, skal huske de ord som tidligere er talt af vores Herre Jesus Kristi apostle, v18 for de sagde til jer: >>I den sidste tid vil der være bespottere som lever efter deres egne ugudelige lyster.<< v19 Det er dem som skaber splittelse, de er sjælelige og uden Ånd.

v20 Men I, elskede, skal opbygge jer selv ved jeres hellige tro og ved at bede i Helligånden. v21 I skal bevare jer selv i Guds kærlighed mens I venter vores Herre Jesu Kristi barmhjertighed, som fører jer til evigt liv. v22 I skal vise barmhjertighed mod dem som tvivler, v23 og I skal frelse andre ved at rive dem ud af ilden, andre igen skal I vise barmhjertighed i frygt fordi I endog hader den kjortel som er forurenet af deres kød.

==Afslutning==

v24 Men ham som er mægtig til at bevare fra fald og stille jer over for sin herlighed uden fejl og med jubel, v25 den eneste Gud, vores frelser ved vores Herre Jesus Kristus, ham være ære, majestæt, magt og autoritet før al tid, nu og i alle evigheder. Amen.
