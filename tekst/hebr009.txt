!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 06.10.2025>!!

===Brevet til Hebræerne, kapitel 9===


==Den jordiske helligdom==

v1 Nu havde den første pagt også forskrifter for gudstjenesten og en jordisk helligdom. v2 For der var indrettet en telthelligdom, og i det forreste rum, som kaldes det hellige, var lysestagen, bordet og skuebrødene, v3 og bag det andet forhæng var der et rum, som kaldes det allerhelligste, v4 med et guldrøgelsesalter og pagtens ark, som var dækket af guld overalt, i den var der en guldkrukke med manna og Arons stav som havde spiret, og pagtens tavler, v5 og over den var herlighedens keruber, som overskyggede soningsstedet, men det er ikke nu at man skal tale i detaljer om dette. v6 På den måde er det indrettet, og i det forreste rum går præsterne til stadighed ind når de udfører deres tjeneste, v7 men i det andet rum går ypperstepræsten alene ind én gang om året og ikke uden blod som han frembærer for sig selv og for folkets synder af uvidenhed. v8 Derved har Helligånden gjort det klart at vejen til det allerhelligste endnu ikke er åbnet mens det forreste rum består. v9 Det er et billede på den nuværende tid hvor der frembæres gaver og ofre som ikke kan gøre den tjenendes samvittighed fuldkommen. v10 Det er fysiske forskrifter som alene vedrører mad, drikke og forskellige renselser, pålagt indtil tiden for den nye orden.

==Løskøbelsen ved Jesu blod==

v11 Men Kristus er trådt frem som ypperstepræst for de goder som er kommet, i den større og mere fuldkomne telthelligdom, som ikke er skabt af hænder, det vil sige, som ikke er af den skabte verden, v12 og han gik én gang for altid ind i helligdommen, ikke med blod af bukke og kalve, men med sit eget blod og opnåede en evig løskøbelse. v13 For når blodet af bukke og tyre og asken fra en ung ko, når det stænkes på dem som er blevet urene, helliger med henblik på fysisk renhed, v14 hvor meget mere vil Kristi blod, som gennem en evig ånd frembar sig selv uplettet for Gud, rense vores samvittighed fra døde gerninger så vi kan tjene den levende Gud.

v15 Derfor er han en formidler for en ny pagt for at de kaldede skulle modtage løftet om en evig arv, fordi en død har fundet sted med det formål at løskøbe{T: Ordret: >>til løskøbelse<<.} fra overtrædelserne under den første pagt. v16 For hvor der er et testamente, er det nødvendigt at fastslå at han som oprettede det, er død, v17 for et testamente står fast når folk er døde, for det er endnu ikke trådt i kraft mens den som oprettede det, lever. v18 Derfor er den første pagt ikke indviet uden blod, v19 for da budene i loven var blevet læst af Moses for hele folket, tog han blodet af kalvene og bukkene sammen med vand, skarlagenrød uld og isop og stænkede det på bogen og hele folket, v20 og han sagde:

>>Dette er blodet fra pagten som Gud har anordnet for jer.<<

v21 Han stænkede også blod på telthelligdommen og alle karrene som bruges til gudstjenesten. v22 Ifølge loven renses næsten alt med blod, og uden blodsudgydelse er der ikke tilgivelse.

v23 Det er altså nødvendigt at kopierne af det som er i himlen, renses med disse ofre, men de himmelske ting renses af bedre ofre end disse. v24 For Kristus gik ikke ind i en helligdom, skabt af hænder, en model af den sande, men ind i selve himlen så han nu kunne vise sig for Guds ansigt for os, v25 han gik heller ikke ind for at frembære sig selv mange gange, ligesom ypperstepræsten årligt går ind i helligdommen med en andens blod, v26 for ellers var det nødvendigt at han skulle lide mange gange siden verdens grundlæggelse, men nu har han åbenbaret sig én gang ved tidernes afslutning for at fjerne synden ved sit offer, v27 ligesom det er bestemt for menneskene at dø én gang og derefter dømmes, v28 således vil også Kristus, som er blevet ofret én gang for at bære manges synder, en anden gang vise sig uden synd til frelse for dem, som venter ham.
