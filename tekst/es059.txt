!!<Modenhed: Delvis færdig>!!
!!<Oversættelse: Jørgen Bækgaard Thomsen>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 13.06.2024>!!
===Esajas' Bog, kapitel 59===

==Folkets synder skiller dem fra Gud, der ønsker at frelse==

v1 Se, JHVHs hånd er ikke for kort til at frelse; 

og hans øre er ikke for tunghørt{T: Ordret: >>tungt<<.} til at høre.

v2 Derimod satte jeres misgerninger skel 

mellem jer og jeres Gud; 

og jeres synder skjulte ansigtet{E: Ordret blot ubestemt: >>ansigt<< (*pānîm*). De gamle oversættelser forudsætter: *pānāʸw*: >>hans ansigt<<.} for jer, 

så han ikke hørte.

v3 For jeres hænder er plettet med blod 

og jeres fingre med misgerning; 

jeres læber har talt løgn, 

jeres tunge fremsiger ondskab.

v4 Der er ingen der indstævner i retfærdighed, 

og ingen der går i rette med redelighed; 

man stoler på tomhed og taler løgn, 

undfanger ulykke og føder ondskab.

v5 De udruger slangeæg 

og væver edderkoppespind; 

den der spiser af deres æg, vil dø, 

og det der er trådt i stykker, udklækker{T: Ordret: >>spaltes til<<.} en øgle.

v6 Deres spind duer ikke til tøj, 

og man kan ikke tildække sig med deres arbejde. 

Deres arbejder er ondskabs arbejder, 

og der er voldsgerninger i deres hænder.

v7 Deres fødder løber til det onde, 

og de skynder sig at udgyde uskyldigt blod. 

deres planer er ondskabs planer; 

der er vold og ødelæggelse på deres veje.

v8 Fredens vej kender de ikke, 

og der er ingen ret i deres spor; 

deres stier gør de krogede for sig selv, 

hver den der træder ad den, kender ikke til fred.

==Profeten bekender folkets synd==

v9 Derfor er retten langt væk fra os, 

og retfærdigheden indhenter os ikke; 

vi venter på lys, men se, der er mørke; 

på lysglans, men se, vi vandrer i mulm.

v10 Vi famler som de blinde efter en væg, 

og som en der ikke har øjne, famler vi; 

vi snubler ved middagstid som var det skumringen, 

i den sunde alder som de døde.

v11 Vi brummer alle som bjørnene, 

og vi kurrer som duerne; 

vi venter på retfærdigheden, men den kommer ikke, 

på frelse, den er langt borte fra os.

v12 For vores overtrædelser er mange foran dig, 

og vores synder vidner{T: Den hebraiske tekst har verbet i singularis.} imod os; 

for vores overtrædelser er foran os, 

og vores misgerninger – dem kender vi:

v13 Vi faldt fra og fornægtede JHVH, 

vi trak os bort fra vores Gud, 

vi talte undertrykkelse og frafald, 

vi udtænkte{T: Kan også oversættes: >>undfangede<<.} og udtalte fra hjertet løgneord.{E: Verberne i verset står alle i inf. Abs., der i en del sammenhænge skal oversættes som finite verber.}

v14 Og retten er trængt tilbage, 

og retfærdighed står langt borte, 

for sandhed er snublet på torvet, 

og retskaffenhed kan ikke finde indgang.

v15 Så sandhed vil mangle, 

og den der holder sig fra ondt, bliver udplyndret rov. 

==Gud vil befri sit folk og sende forløseren==

JHVH så det; det var ondt i hans øjne 

at der ingen retfærdighed var.

v16 Og han så at der ikke var nogen, 

han undrede sig over at der ikke var nogen der greb ind.{T: Verbet oversættes i andre sammenhænge: >>der gik i forbøn<< eller: >>der trådte i stedet for<< (53,12). Det er også en mulighed her.} 

Men hans egen arm bragte ham sejr, 

og hans retfærdighed, den støttede ham.

v17 Han iførte sig retfærdighed som brynje, 

og frelsens hjelm på sit hoved; 

han iførte sig hævnens klæder som dragt, 

hyllede sig i nidkærhed som sin kappe.

v18 Alt efter handlinger vil han gengælde: 

vrede mod sine modstandere, 

handling mod sine fjender; 

fjerne øer vil han gengælde handling,

v19 så de fra vest{T: Ordret: >>(solens) nedgang<<.} skal frygte JHVHs navn, 

og fra øst{T: Ordret: >>solens opgang<<.} hans herlighed; 

for han kommer som den rivende flod;{E: Det er usikkert og omdiskuteret hvordan ordet: *ṣār* skal oversættes i sammenhængen, og om det er adjektiv eller substantiv. Her er det oversat som adjektiv: >>rivende<<. Andre opfatter det som substantiv og oversætter enten: >>fjende<< eller: >>nød<<. Det får indflydelse på oversættelsen af både denne og næste linje. Enten: >>når en fjende kommer ind som floden / skal JHVHs Ånd drive ham væk<<, eller: >>for nød kommer ind som en flod, / JHVHs Ånd driver den<<.} 

den drives frem af JHVHs Ånd.

v20 Og der skal komme en forløser til Zion 

og til dem der omvender sig fra overtrædelse i Jakob, lyder JHVHs udsagn.

***

v21 Og hvad angår mig – dette er min pagt med dem, siger JHVH: Min Ånd, der er over dig, og mine ord, som jeg har lagt i din mund, skal ikke vige fra din mund eller dit afkoms mund eller dit afkoms afkoms mund, siger JHVH, fra nu af og til evig tid.


