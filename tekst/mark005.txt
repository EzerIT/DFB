!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 13.09.2017>!!

===Markusevangeliet, kapitel 5===

==Jesus helbreder en besat i Gerasenernes land, 1-20. Han helbreder en kvinde, der lider af blødninger, og opvækker Jairus' datter, 21-43.==

v1 Og de kom over på den anden side af søen til Gerasenernes land. v2 Og da han trådte ud af båden, kom der med det samme en mand med en uren ånd hen imod ham ud fra gravene. v3 Han boede i gravene, og ingen kunne længer binde ham, ikke engang med lænker. v4 For han havde tit været bundet med fodjern og lænker, og lænkerne var sprængt af ham, og fodjernene slidt i stykker, og ingen kunne tæmme ham. v5 Og han var hele tiden, nat og dag, i gravene og på bjergene, skreg og slog sig selv med sten. v6 Men da han så Jesus langt borte, løb han hen og kastede sig ned for ham v7 og råbte med høj stemme og sagde: >>Hvad har jeg med dig at gøre, Jesus, den højeste Guds Søn? Jeg besværger dig ved Gud, at du ikke piner mig.<< v8 For han havde sagt til ham: >>Far ud af manden, du urene ånd!<< v9 Og han spurgte ham: >>Hvad er dit navn?<< Og han siger til ham: >>Legion{T: Sandsynligvis en division i den romerske hær, ca. 6.000 mand fodfolk plus tilhørende kavaleri; her brugt om et meget stort antal} er mit navn, for vi er mange.<< v10 Og han bad ham indtrængende om ikke at drive dem ud af området. v11 Men der ved bjerget var der en stor flok græssende svin; v12 og de bad ham og sagde: >>Send os i svinene, så vi farer i dem.<< v13 Og han tillod dem det. Og de urene ånder fór ud og fór i svinene; og flokken styrtede sig ned over brinken ud i søen, omtrent to tusinde, og de druknede i søen. v14 Og deres vogtere flygtede og fortalte om det i byen og på landet; og de kom for at se, hvad det var, der var sket. v15 Og de kom til Jesus og så den besatte, ham, der havde haft legionen, sidde påklædt og ved sans og samling, og de var bange. v16 Men de, der havde set det, fortalte dem, hvordan det var gået med den besatte, og om svinene. v17 Og de begyndte at bede ham om, at han ville gå bort fra deres egn. v18 Og da han gik om bord i båden, bad den, der havde været besat, ham om, at han måtte være hos ham. v19 Og han tillod ham det ikke, men han sagde til ham: >>Gå hjem til dine egne og forkynd for dem, hvor store ting Herren har gjort imod dig, og at han har forbarmet sig over dig.<< v20 Og han gik bort og begyndte at fortælle vidt og bredt i Dekapolis, hvor store ting Jesus havde gjort imod ham; og alle undrede sig.

v21 Og da Jesus igen var taget med båden over til den anden side, samledes der en stor folkemængde om ham, og han var ved søen. v22 Og der kom en af synagogeforstanderne ved navn Jairus, og da han så ham, faldt han ned for hans fødder. v23 Og han bad ham indtrængende og sagde: >>Min lille datter ligger på sit yderste; bare du ville komme og lægge hænderne på hende, så hun kan blive frelst og leve!<< v24 Og han gik af sted sammen med ham, og en stor flok fulgte ham, og de trængtes om ham. v25 Og der var en kvinde, der havde lidt af blødninger i tolv år, v26 og hun havde døjet meget af mange læger og havde sat alt, hvad hun ejede, til, og hun var ikke blevet hjulpet, men tværtimod var det blevet værre med hende. v27 Da hun havde hørt om Jesus, kom hun bagfra i folkemængden og rørte ved hans dragt. v28  For hun sagde: >>Hvis jeg bare får rørt ved hans tøj, bliver jeg frelst.<< v29 Og øjeblikkeligt tørrede hendes blodkilde ud, og hun mærkede i sin krop, at hun var blevet helbredt for sin plage. v30 Og med det samme, da Jesus mærkede på sig selv, at den kraft var udgået fra ham, vendte han sig om i mængden og sagde: >>Hvem rørte ved mit tøj?<< v31 Og hans disciple sagde til ham: >>Du ser, at folk maser rundt om dig, og så siger du: Hvem rørte ved mig?<< v32 Og han så sig omkring for at se hende, der havde gjort dette. v33 Men da kvinden vidste, hvad der var sket med hende, kom hun frygtende og bævende og faldt ned for ham og fortalte ham hele sandheden. v34 Men han sagde til hende: >>Datter! Din tro har frelst dig; gå bort med fred, og vær helbredt for din plage!<< v35 Endnu mens han talte, kommer der nogle fra synagogeforstanderens hus og siger: >>Din datter er død, hvorfor ulejliger du stadig mesteren?<< v36 Men Jesus hørte, hvad der blev sagt, og han siger til synagogeforstanderen: >>Du skal ikke frygte, kun tro!<< v37 Og han lod ingen andre end Peter og Jakob og Johannes, Jakobs bror, følge med sig. v38 Og de kom ind i synagogeforstanderens hus, og han så en larmende flok, der græd og hylede meget. v39 Og han gik ind og sagde til dem: >>Hvorfor larmer og græder I? Barnet er ikke død, men det sover.<< v40 Og de lo ad ham, men han jog dem alle sammen ud, og han tog barnets far og mor og sine ledsagere med sig og gik ind, hvor barnet var. v41 Og han tog barnet ved hånden og sagde til hende: >>Talitha kumi!<< der betyder: >>Lille pige, jeg siger dig: Stå op!<< v42 Og straks stod pigen op og gik omkring; for hun var tolv år gammel. Og de blev fuldstændig ude af sig selv. v43 Og han befalede dem strengt, at ingen måtte få dette at vide; og han sagde, at de skulle give hende noget at spise.



















