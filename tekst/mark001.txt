!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 13.09.2017>!!

===Markusevangeliet, kapitel 1===

==Johannes prædiker og døber: 1-8. Jesus døbes: 9-11, fristes: 12-13, prædiker: 14-15, kalder fire disciple: 16-20. Han prædiker i Kapernaum og uddriver en ond ånd: 21-28, helbreder Peters svigermor og flere: 29-34. Han beder på et øde sted, prædiker og helbreder rundt om i Galilæa: 35-39. Han helbreder en spedalsk: 40-45.==

v1 Begyndelsen på Jesu Kristi, Guds Søns evangelium er sådan, v2 som der er skrevet hos profeten Esajas: >>Se, jeg sender min engel for dit ansigt, han skal forberede din vej. v3 Der er en stemme af en, der råber i ørkenen: Forbered Herrens vej, gør hans stier jævne!<<{T: Mal 3,1; Es 40,3} v4 Johannes kom, han, der døbte i ørkenen og prædikede omvendelsesdåb til syndernes forladelse. v5 Og hele Judæas land og alle i Jerusalem gik ud og blev døbt af ham i floden Jordan, idet de bekendte deres synder.
v6 Og Johannes var klædt i kamelhår og havde et læderbælte om sin lænd og spiste græshopper og vild honning. v7 Og han prædikede og sagde: >>Efter mig kommer den, der er stærkere end jeg, hvis skorem jeg ikke er værdig til at bøje mig ned og løse. v8 Jeg har døbt jer med vand, men han skal døbe jer med Helligånden.<<


v9 Og det skete i de dage, at Jesus kom fra Nazaret i Galilæa og blev døbt af Johannes i Jordan. V10 Og idet han steg op af vandet, så han himlene skilles ad og Ånden ligesom en due dale ned over ham, v11 og der lød en stemme fra himlene: >>Du er min søn, den elskede, i dig har jeg velbehag.<<

v12 Og straks drev Ånden ham ud i ørkenen. V13 Og han var i ørkenen fyrre dage, mens han blev fristet af Satan, og han var blandt dyrene, og englene betjente ham.

v14 Men efter at Johannes var kastet i fængsel, kom Jesus til Galiæa og prædikede Guds evangelium v15 og sagde: >>Tiden er inde, og Guds rige er kommet nær; omvend jer og tro på evangeliet!<<

v16 Og mens han gik langs Galiæas Sø, så han Simon og Simons bror Andreas i færd med at kaste net i søen, for de var fiskere. V17 Og Jesus sagde til dem: >>Følg efter mig, så vil jeg gøre jer til menneskefiskere.<< v18 Og de forlod øjeblikkeligt nettene og fulgte ham. V19 Og da han gik lidt videre frem, så han Jakob, Zebedæus’ søn, og hans bror Johannes, som også var i færd med at ordne deres net i båden. V20 Og han kaldte straks på dem, og de efterlod deres far Zebedæus i båden sammen med de hyrede folk og fulgte efter ham.

v21 Og de gik ind i Kapernaum. Og straks på sabbaten gik han ind i synagogen og underviste, v22 og de blev slået af forundring over hans lære; for han lærte dem som en, der havde myndighed, og ikke som de skriftkloge. V23 Og der var i deres synagoge et menneske med en uren ånd, og han råbte højt v24 og sagde: >>Hvad har vi med dig at gøre, Jesus af Nazareth? Er du kommet for at ødelægge os? Jeg kender dig og ved, hvem du er, du Guds hellige.<< v25 Og Jesus truede ham og sagde: >>Ti stille, og far ud af ham!<< v26 Og den urene ånd rev i ham og råbte med høj stemme og fór ud af ham. V27 Og de blev alle sammen forfærdede, så de spurgte hinanden og sagde: >>Hvad er det her? En ny lære med myndighed; også de urene ånder befaler han over, og de adlyder ham.<< v28 Og rygtet om ham kom med det samme ud alle vegne i hele den omegn i Galilæa.

v29 Og straks, da de var gået ud af synagogen, kom de ind i Simons og Andreas’ hus sammen med Jakob og Johannes. V30 Men Simons svigermor lå og havde feber, og de fortalte ham straks om hende; v31 og han gik hen til hende, tog hende ved hånden og rejste hende op, og feberen forlod hende, og hun vartede dem op. V32 Men da det var blevet aften, og solen var gået ned, kom de til ham med alle de syge og de besatte, v33 og hele byen var forsamlet foran døren. V34 Og han helbredte mange, der led af mange slags sygdomme, og han uddrev mange onde ånder, og han tillod ikke de onde ånder at sige noget, fordi de kendte ham.

v35 Og om morgenen længe før daggry stod han op og gik ud og gik hen til et øde sted, og der bad han. V36 Og Simon og de, der var sammen med ham, skyndte sig efter ham. v37 Og de fandt ham, og de siger til ham: >>Alle leder efter dig.<< v38 Og han siger til dem: >>Lad os gå andre steder hen, til de nærmeste småbyer, for at jeg også kan prædike der; det er jo derfor, jeg er gået ud.<< v39 Og han kom og prædikede i deres synagoger i hele Galilæa og uddrev de onde ånder.

V40 Og der kom en spedalsk til ham, bad ham indtrængende og faldt på knæ for ham og sagde til ham: >> Hvis du vil, så kan du rense mig.<< v41 Og han ynkedes inderligt og rakte hånden frem og rørte ved ham og sagde til ham: >> Jeg vil, bliv ren!<< v42 Og øjeblikkeligt forlod spedalskheden ham, og han blev renset. v43 Og han jog ham væk med det samme, idet han talte strengt til ham v44 og sagde til ham: >> Pas på, at du ikke siger noget til nogen om det; men gå hen, fremstil dig selv for præsten, og giv det offer for din renselse, som Moses har befalet, som et vidnesbyrd for dem!<< v45 Men da han kom ud, begyndte han at fortælle meget og sprede rygtet om det, så at han{T: Jesus} ikke længere kunne gå åbenlyst ind i en by; men han var udenfor på øde steder, og de kom til ham alle vegne fra.








