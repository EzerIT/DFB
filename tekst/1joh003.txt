!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 15.08.2024>!!

===Johannes' Første Brev, kapitel 3===


==Guds børn==

v1 Se hvor stor en kærlighed Faderen har skænket os, at vi må kaldes Guds børn, og vi er det. Derfor kender verden os ikke fordi den ikke har kendt ham. v2 Elskede, nu er vi Guds børn, og det er endnu ikke blevet åbenbaret hvad vi skal blive. Vi ved at når han er blevet åbenbaret, vil vi blive ligesom ham, for vi vil se ham som han er. v3 Og enhver som har dette håb til ham, renser sig selv, ligesom han er ren. 

v4 Enhver som begår synd, begår også lovløshed, synd er nemlig lovløshed. v5 Og I ved at han blev åbenbaret for at han skulle borttage synderne, og der er ikke synd i ham. v6 Enhver som bliver i ham, synder ikke; enhver som synder, har ikke set ham eller kendt ham.   

v7 Børn, lad ingen bedrage jer; den som praktiserer retfærdighed, er retfærdig, ligesom han er retfærdig. v8 Den der praktiserer synd, er af Djævelen, for Djævelen har syndet fra begyndelsen. Derfor er Guds søn blevet åbenbaret for at gøre en ende på Djævelens gerninger. v9 Enhver som er blevet født af Gud, praktiserer ikke synd, for hans sæd bliver i ham, og han kan ikke synde, for han er blevet født af Gud. v10 I dette er Guds børn og Djævelens børn synlige: Enhver som ikke praktiserer retfærdighed, er ikke af Gud, og den som ikke elsker sin bror, er ikke af Gud.

==Om indbyrdes kærlighed==

v11 For dette er det budskab I har hørt fra begyndelsen, at vi skal elske hinanden, v12 ikke ligesom Kain der var af den Onde og slog sin bror ihjel. Hvorfor slog han ham ihjel? Fordi hans gerninger var onde, men hans brors var retfærdige. v13 Brødre, I må ikke undre jer når verden hader jer. v14 Vi ved at vi er gået over fra døden til livet, fordi vi elsker brødrene. Den som ikke elsker sin bror, bliver i døden. v15 Enhver som hader sin bror, er en morder, og I ved at ingen morder har evigt liv blivende i sig. v16 I dette kender vi kærligheden, at han har sat sit liv til for os; vi skylder da at sætte livet til for brødrene. v17 Men den som har et materielt livsgrundlag og ser sin bror lide nød og lukker sit hjerte for ham, hvordan kan Guds kærlighed blive i ham? v18 Børn, lad os ikke elske med ord eller med tunge, men i gerning og sandhed.

v19 I dette kan vi vide at vi er af sandheden, og over for ham kan vi berolige vores hjerte, v20 hvad end vores hjerte fordømmer os for, for Gud er større end vores hjerte, og han ved alt. v21 Elskede, hvis vores hjerte ikke fordømmer os, har vi tillid over for Gud, v22 og hvad vi beder om, får vi af ham, fordi vi bevarer hans bud og gør hvad der glæder ham. v23 Dette er hans bud, at vi skal tro på hans søns, Jesu Kristi, navn og elske hinanden ligesom han har befalet os. v24 Den som bevarer hans bud, bliver i Gud og Gud i ham, og i dette ved vi, at han bliver i os, nemlig ved Ånden han har givet os.


