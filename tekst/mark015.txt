!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 06.06.2018>!!

===Markusevangeliet, kapitel 15===

==Jesus udleveres til Pilatus, der ingen skyld finder hos ham; Pilatus vil frigive ham, men presses af folket til at frigive Barabbas og udlevere Jesus til at korsfæstes, 1-15. Jesus hånes af soldaterne, tornekrones og føres ud for at blive korsfæstet, 16-20. Simon bærer hans kors. Han korsfæstes på Golgatha sammen med to røvere. Han hånes. Hans død og de tegn, der følger med, 21-39. Kvinderne ved korset; Josef begraver hans lig, 40-47.==

v1 Og straks om morgenen, da ypperstepræsterne havde holdt råd med de ældste og de skriftkloge, hele rådet, bandt de Jesus og førte ham afsted og udleverede ham til Pilatus. v2 Og Pilatus spurgte ham: >>Er du jødernes konge?<< Og han svarede og sagde til ham: >>Du siger det.<< v3 Og ypperstepræsterne anklagede ham meget. v4 Men Pilatus spurgte ham igen og sagde: >>Svarer du slet ikke noget? Se, hvor meget de anklager dig for!<< v5 Men Jesus svarede ikke mere noget, så Pilatus undrede sig. v6 Men til festen plejede han at løslade én fange til dem, hvem de nu forlangte. v7 Men der var en, der hed Barabbas; han var fanget sammen med de oprørere, der under oprøret havde begået mord. v8 Og folkemængden gik op og begyndte at bede om, at han ville gøre det for dem, som han plejede. v9 Men Pilatus svarede dem og sagde: >>Vil I, at jeg skal løslade Jødernes Konge til jer?<< v10 For han forstod, at det var af misundelse, at ypperstepræsterne havde udleveret ham. v11 Men ypperstepræsten ophidsede mængden til at bede om, at han hellere skulle løslade Barabbas til dem. v12 Men Pilatus svarede igen og sagde til dem: >>Hvad vil I så, jeg skal gøre med ham, som I kalder Jødernes Konge?<< v13 Men de råbte igen: >>Korsfæst ham!<< v14 Men Pilatus sagde til dem: >>Hvad ondt har han da gjort?<< Men de råbte højlydt: >>Korsfæst ham!<< v15 Og da Pilatus ville gøre folkemængden tilpas, løslod han Barabbas til dem; og Jesus lod han piske og udlevere, så han kunne blive korsfæstet.

v16 Men soldaterne førte ham ind i gården, det vil sige borgen, og de sammenkaldte hele vagtafdelingen. v17 Og de klædte ham i en purpurkappe og flettede en tornekrone og satte den på ham. v18 Og de begyndte at hilse ham: >>Vær hilset, jødernes konge!<< v19 Og de slog ham på hovedet med et rør og spyttede på ham og faldt på knæ og tilbad ham. v20 Og da de havde hånet ham, tog de purpurkappen af ham og gav ham hans eget tøj på. Og de førte ham ud for at korsfæste ham.

v21 Og de tvang en, der gik forbi, Simon fra Kyrene, der kom fra marken, Aleksanders og Rufus’ far, til at bære hans kors. v22 Og de førte ham til stedet Golgatha, det betyder >>Hovedskalsted.<< v23 Og de gav ham vin med myrra i at drikke; men han tog det ikke. v24 Og de korsfæstede ham, og de fordelte hans tøj ved at kaste lod om det alt efter, hvad enhver skulle tage. v25 Men det var den tredje time, da de korsfæstede ham. v26 Og overskriften med beskyldningen imod ham var skrevet på sådan: >>Jødernes konge.<< v27 Og de korsfæstede to røvere sammen med ham, en ved hans højre og en ved hans venstre side. [v28 Og Skriften blev opfyldt, der siger: >>Og han blev regnet iblandt overtrædere.<<{T: Es 53,12}{E: Verset findes ikke i alle håndskrifter} v29 Og de, der gik forbi, hånede ham, idet de rystede på hovedet og sagde: >>Nå! Det er dig, der bryder templet ned og bygger det op på tre dage; v30 frels dig selv ved at stige ned fra korset!<< v31 På samme måde hånede ypperstepræsterne indbyrdes sammen med de skriftkloge og sagde: >>Andre har han frelst, sig selv kan han ikke frelse. v32 Kristus, Israels konge – lad ham nu stige ned af korset, så vi kan se det og tro!<< Også de, der var korsfæstet sammen med ham, hånede ham. v33 Og da den sjette time var kommet, blev der mørke over hele landet indtil den niende time. v34 Og ved den niende time råbte Jesus med høj stemme og sagde: >>Eloï! Eloï! Lama sabaktani?<< Det betyder: >>Min Gud, min Gud! Hvorfor har du forladt mig?<<{T: Sal 22,2} v35 Og nogle af dem, der stod i nærheden, sagde, da de hørte det: >>Se, han kalder på Elias.<< v36 Men en løb hen og fyldte en svamp med eddike og stak den på et rør og gav ham at drikke og sagde: >>Holdt! Lad os se, om Elias kommer for at tage ham ned.<< v37 Men Jesus råbte med høj stemme og udåndede. v38 Og forhænget i templet splittedes i to fra øverst til nederst. v39 Men da officeren, der stod i nærheden, lige over for ham, så, at han udåndede på den måde, sagde han: >>Sandelig, det menneske var Guds Søn.<<

v40 Men der var også kvinder, der så til på afstand. Blandt dem var også Maria Magdalene og Maria, Jakob den Lilles og Joses’ mor, og Salome, v41 der også fulgte ham og tjente ham, da han var i Galilæa, og mange andre kvinder, der var gået op til Jerusalem sammen med ham. v42 Og da det allerede var blevet aften (for det var forberedelsesdag, det vil sige forsabbat), v43 kom Josef fra Arimatæa, der var et anset medlem af rådet, og som også selv ventede Guds rige; han tog mod til sig og gik ind til Pilatus og bad om Jesu legeme. v44 Men Pilatus undrede sig over, at han allerede skulle være død, v45 og han kaldte officeren til sig og spurgte ham, om han allerede havde været død et stykke tid; og da han fik det at vide af officeren, gav han Josef liget. v46 Og han købte et fint linnedklæde, tog ham ned, svøbte ham ind i linnedklædet og lagde ham i en grav, der var hugget ud i en klippe, og han væltede en sten for indgangen til graven. v47 Men Maria Magdalene og Maria, Joses’ mor, så, hvor han blev lagt.











