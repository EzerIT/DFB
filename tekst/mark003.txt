!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 13.09.2017>!!

===Markusevangeliet, kapitel 3===

==Jesus helbreder en vissen hånd på sabbaten, 1-6. Folk strømmer til alle vegne fra, og han helbreder de besatte, 7-12. Han udvælger de tolv, 13-19. Han beskyldes for at uddrive onde ånder ved Beelzebul og taler om bespottelse imod Helligånden, 20-30. Han kalder disciplene sine nærmeste pårørende, 31-35.==

v1 Og han gik igen ind i en synagoge, og dér var der en mand, som havde en vissen hånd. v2 Og de lagde nøje mærke til ham, om han ville helbrede ham på sabbaten, så de kunne anklage ham. v3 Og han ssagde til manden, som havde den visne hånd: >>Træd frem her i midten!<< v4 Og han sagde til dem: >>Er det tilladt at gøre godt på sabbaten eller at gøre ondt, at frelse liv eller at slå ihjel?<< Men de tav. v5 Og han så omkring på dem med vrede, bedrøvet over deres hjertes forhærdelse, og sagde til manden: >>Ræk din hånd frem!<< og han rakte den frem, og hans hånd blev rask igen. v6 Og farisæerne gik straks ud og rådslog med herodianerne imod ham, hvordan de kunne slå ham ihjel.

v7 Og Jesus tog med sine disciple ud til søen, og en stor folkemængde fulgte med fra Galilæa; og fra Judæa v8 og fra Jerusalem og landet på den anden side af Jordan og fra egnen omkring Tyrus og Sidon kom de til ham i stort tal, da de hørte, hvor meget han gjorde. v9 Og han sagde til sine disciple, at en båd skulle være klar til ham på grund af folkemængden, så de ikke skulle mase ham. v10 For han helbredte mange, så at alle, der led af sygdomme, styrtede ind på ham for at røre ved ham. v11 Og når de urene ånder så ham, faldt de ned for ham og råbte og sagde: >>Du er Guds Søn!<<  v12 Og han truede dem strengt, at de ikke måtte gøre ham kendt. 

v13 Og han steg op på bjerget og kaldte dem til sig, som han selv ville; og de gik hen til ham. v14 Og han indsatte tolv til at skulle være hos ham og til, at han kunne udsende dem til at prædike v15 og til at have magt til at uddrive de onde ånder. v16 Og han udnævnte de tolv, og han gav Simon navnet Peter. v17 Desuden Jakob, Zebedæus’ søn, og Johannes, Jakobs bror, og han gav dem navnet Boanerges, det vil sige Tordensønner; v18 og Andreas og Filip og Bartholomæus og Matthæus og Thomas og Jakob, Alfæus’ søn, og Thaddæus og Simon Kananæeren v19 og Judas Iskariot, den, der forrådte ham. 

v20 Og han kom hjem, og der samledes igen en folkemængde, så de ikke engang kunne få mad. v21 Og da hans nærmeste hørte det, gik de ud for at få fat på ham, for de sagde: >>Han er ude af sig selv.<< v22 Og de skriftkloge, der var kommet ned fra Jerusalem, sagde: >>Han har Beelzebul, og det er ved de onde ånders fyrste, han uddriver de onde ånder.<< v23 Og han kaldte dem til sig og sagde til dem i lignelser: >>Hvordan kan Satan uddrive Satan? v24 Og hvis et rige er kommet i splid med sig selv, kan dette rige ikke bestå. v25 Og hvis et hus er kommet i splid med sig selv, vil dette hus ikke kunne bestå. v26 Og hvis Satan har sat sig op imod sig selv og er kommet i splid med sig selv, kan han ikke bestå, men det er ude med ham. v27 Men ingen kan gå ind i den stærkes hus og røve hans ejendele, uden at han først binder den stærke, og så kan han plyndre hans hus. v28 Sandelig siger jeg jer, alle ting skal tilgives menneskenes børn, synder og bespottelser, hvor meget de så end bespotter, v29 men den, der taler bespotteligt imod Helligånden, har til evig tid ingen tilgivelse, men skal være skyldig i en evig synd. v30 De sagde nemlig: >>Han har en uren ånd.<< 

v31 Og hans mor og hans brødre kom, og de stod udenfor og sendte bud ind til ham og kaldte på ham. v32 Og en flok sad omkring ham, og de sagde til ham: >>Se, din mor og dine brødre og dine søstre er udenfor og spørger efter dig.<< v33 Og han svarede dem og sagde: >>Hvem er min mor og mine brødre? v34 Og han så omkring på dem, der sad rundt om ham, og sagde: >>Se, her er min mor og mine brødre!” v35 For den, der gør Guds vilje, det er min mor og søster og bror.<<





























