!!<Oversættelse: Jørgen Bækgaard Thomsen>!!
!!<Eksegetisk bearbejdning: Endnu ikke sket>!!
!!<Litterært tjek: Trine Tøndering>!!
!!<Dato for denne version: 04.10.2023>!!
===Esajas' Bog, kapitel 33===

==Profeti mod Assyrien==
v1 Ve dig, du ødelægger, 

der ikke selv er blevet ødelagt! 

Og troløse, 

som de ikke har handlet troløst imod! 

Når du er holdt op med at ødelægge, 

skal du ødelægges, 

når du er færdig{E: Det hebraiske verbum: *nlh* forekommer kun her. Den sandsynlige oversættelse af sætningen er: >>når du fuldt ud har opnået at være troløs<<. Man retter oftest: *kanᵊlōtᵊxā* til: *kᵊxallōtᵊxā*: >>når du slutter med<<.} med at handle troløst, 

skal de handle troløst mod dig.

v2 HERREN, vær os nådig, vi har håbet på dig; 

vær du vores{T: Ordret: >>deres<<, men en del håndskrifter og de gamle oversættelser har: >>vores<<.} støtte{T: Ordret: >>arm<<.} om morgenen, 

ja, vores frelse i nødens tid.

v3 For tumultens larm

flygter folkene; 

når du rejser dig

spredes folkeslag.{T: Kan også oversættes: >>hedninger<<.}

v4 Og jeres bytte{E: Man retter ofte: *šᵊlalxem*: >>jeres bytte<< til: *šalal kᵊmô*: >>(Og) bytte (samles) som<<.} samles, 

som græshoppen samler; 

som en græshoppesværm{T: Det hebraiske ord: *gēv* findes kun her, og den præcise betydning er usikker, der er muligvis tænkt på en speciel græshoppe eller >>fårekylling<<.} overfalder man det.

v5 HERREN er ophøjet, 

for han bor i det høje; 

han har fyldt Zion 

med ret og retfærdighed.

v6 Og dine tiders sikkerhed

skal være rigdom af frelse, visdom og kundskab; 

frygt for HERREN skal være dens skat.

***

v7 Se, deres helt{E: Betydningen og vokaliseringen af: *ʔerʔellām* (>>deres helt<<) er usikker. *ʔarʔēl* kan være afledet af: *ʔᵃrîʔēl*: >>Guds løve<<, der er betegnelse for en >>helt<<. } jamrer{T: Det hebraiske ord kan også oversættes: >>skriger på hjælp<<.} udenfor; 

fredens budbringere græder bittert.

v8 Veje er lagt øde, 

ingen går mere over en sti. 

Han{T: Dvs. Assyriens konge} har brudt pagten, 

foragtet byer, 

ikke agtet noget menneske.

***

v9 Landet sørger, sygner hen, 

Libanon bliver til skamme, visner; 

Saron bliver som ørkenen, 

Basan og Karmel kaster bladene.

v10 Nu rejser jeg mig, siger HERREN; 

nu vil jeg rette mig op, 

nu vil jeg ophøje mig.

v11 I undfanger hø, føder halm; 

jeres ånd er en ild, der skal fortære jer.

v12 Og folkeslag skal brændes som kalk,{T: Ordret: >>kalkbrænding<<.}

som afhuggede torne der brænder op i ild.

==Frelsen på Zion==
v13 Hør, I der er langt borte, hvad jeg har gjort, 

og kend, I der er nær, min styrke!

v14 Syndere på Zion skal frygte, 

bæven skal gribe gudløse: 

>>Hvem af os kan bo ved en fortærende ild? 

Hvem af os kan bo ved evigheds bål?<<

v15 Den der vandrer i retfærdighed, 

og taler retskaffenhed; 

den der forkaster vinding ved undertrykkelse; 

den der ryster sine hænder

så han ikke griber efter bestikkelse; 

den der stopper sit øre til 

så han ikke hører om udgydelse af blod, 

og som lukker sine øjne 

så han ikke ser efter ondskab:

v16 Han skal bo på høje steder, 

klippefæstninger skal være hans tilflugt, 

brød gives ham, 

vand sikres ham.

***

v17 Dine øjne skal betragte kongen i hans skønhed, 

de skal se et vidt udstrakt land.

v18 Dit hjerte skal tænke med rædsel: 

>>Hvor er der en skriver? Hvor er der en vejer? 

Hvor er en der tæller tårnene?<<

v19 Du skal ikke mere se det frække{E: Ordet: *nôʕāz* forekommer kun her. Ofte vælger man at rette til: *lôʕēz*: >>barbarisk<< eller eventuelt at gå ud fra at vokaliseringen: *nôʕēz* har samme betydning.} folk, 

et folk med ubegribeligt sprog som man ikke kan forstå, 

med stammende tunge som man ikke kan fatte.

***

v20 Betragt Zion, vores festforsamlings stad; 

dine øjne skal se Jerusalem, 

en sorgløs boplads, 

et telt der ikke skal pakkes sammen, 

hvis pløkke ikke i evighed skal rykkes op, 

og ingen af dets reb ikke skal rives over.

v21 Men der skal HERREN være herlig for os, 

et sted med floder, brede{T: Ordret: >>vide til begge sider<<.} strømme; 

intet skib der ros, sejler der, 

og et stort skib skal ikke passere der.

v22 For HERREN er vores dommer, 

HERREN er vores lovgiver, 

HERREN er vores konge, 

han skal frelse os.

v23 Dine reb hænger slappe; 

de holder ikke deres mast fast, 

de har ikke bredt sejl ud. 

Da deles en mængde røvet bytte, 

halte plyndrer rov.

v24 Og ingen indbygger skal sige:

>>Jeg er syg.<< 

Folket der bor der, 

har fået syndsforladelse.



