!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 18.11.2016>!!

===Esajas, kapitel 17===

==Esajas profeterer om ødelæggelsen af de syriske og israelitiske riger under assyrerne og forklarer dette ved lignelser, 1-6; han viser, hvordan denne straf gerne skulle føre de andre jøder til omvendelse, idet han klager over deres frafald, 7-11; han profeterer om assyrernes undergang, 12-14.==


v1 Profeti imod Damaskus. Se, Damsakus skal ikke længere være en by, men den skal være en sammenstyrtet stendynge.
v2 Aroers byer skal blive forladt; de skal være for kvægflokke, og de skal ligge der, og ingen skal skræmme dem.
v3 Og det skal være slut med befæstningen i Efraim og med kongedømmet i Damaskus og med resten af syrerne; de skal være som Israels børns herlighed, siger JHVH Zebaoth.
v4 Og det skal ske på den dag: Da skal Jakobs herlighed blive ringe, og hans fede kød skal blive magert.
v5 Og det skal gå, som når en høstmand griber om det stående korn, og hans arm høster aksene; og det skal gå, som når én samler aks i Refaims Dal.
v6 Og der skal blive en efterslæt tilovers dér, som når man ryster et oliventræ: To eller tre bær i den øverste top, fire eller fem på de frugtbare kviste, siger JHVH, Israels Gud.

v7 På den dag skal mennesket se hen til den, der har skabt ham, og hans øjne skal se hen til den Hellige i Israel.
v8 Og han skal ikke se hen til altrene, hans hænders gerning, og ikke se hen til det, hans fingre har lavet, hverken til Astartes eller Solens billeder.
v9 På den dag skal hans faste byer blive som de forladte skove og bakker, som man har forladt på grund af Israels børns skyld, og der skal blive en ørken.
v10 For du har glemt din frelses Gud og ikke husket på din styrkes klippe; derfor planter du dejlige plantninger og sætter fremmede ranker i din vingård.
v11 På den dag, du planter, sætter du hegn om den, og om morgenen får du din plantning til at grønnes; men flygtet er høsten på sygdommens og den ulægelige smertes dag.

v12  Ve, et brusen af mange folkeslag! De bruser, som havets brusen; og et bulder af folkefærd! De buldrer, som mægtige vande buldrer.
v13 Folkene buldrer som store vandes bulder, men han truer dem, så de flygter langt bort; de jages væk som avner på bjergene for uvejret og som en hvirvel for hvirvelvind.
v14 Ved aftenstid – se, da er der forfærdelse! Førend morgenen kommer, er de der ikke mere; dette er, hvad de, der plyndrer os, får, det er den lod, de, der røver fra os, får.


