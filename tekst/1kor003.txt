!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 04.10.2023>!!
===Paulus' Første Brev til Korintherne, kapitel 3===


==Guds medarbejdere==

v1 Men, brødre, jeg kunne ikke tale til jer som til åndelige, men kun som til kødelige, som til børn i Kristus. v2 Jeg gav jer mælk at drikke, ikke fast føde, for I kunne endnu ikke tåle det. Ja, I kan det heller ikke nu, v3 for I er endnu kødelige. For når der er misundelse og strid blandt jer, er I så ikke kødelige og vandrer på en menneskelig måde? v4 For når nogen siger: >>Jeg tilhører Paulus,<< men en anden: >>Jeg tilhører Apollos,<< er I så ikke mennesker? v5 Hvad er da Apollos? Og hvad er Paulus? Tjenere ved hvem I kom til tro, og enhver tjente på den måde Herren gav. v6 Jeg plantede, Apollos vandede, men Gud gav væksten, v7 så hverken den som planter, eller den som vander, er noget, men det er Gud som giver væksten. v8 Men den som planter, og den som vander, er ét, dog vil enhver modtage sin egen løn i forhold til sit eget arbejde, v9 for vi er Guds medarbejdere. Guds mark, Guds bygning, er I.

v10 I overensstemmelse med Guds nåde, som er blevet givet mig, har jeg som en dygtig murermester lagt fundamentet, men en anden bygger på det. Enhver skal lægge mærke til hvordan han bygger. v11 For ingen kan lægge et andet fundament end det der er lagt, og det er Jesus Kristus. v12 Når nogen bygger på fundamentet med guld, sølv, ædelstene, træ, hø og strå, v13 så vil enhvers gerning blive åbenbaret. For dagen vil gøre det klart, for den vil blive åbenbaret med ild, og ilden vil prøve enhvers gerning, hvordan den er. v14 Hvis ens gerning, som er bygget på fundamentet, består, vil han modtage løn. v15 Hvis ens gerning brændes op, vil han miste lønnen, men han vil selv blive frelst, dog som gennem ild. v16 Ved I ikke, at I er Guds tempel, og Guds Ånd bor i jer? v17 Men hvis nogen ødelægger Guds tempel, vil Gud ødelægge ham, for Guds tempel er helligt, og det tempel er I.

v18 Lad ingen bedrage sig selv. Hvis nogen blandt jer mener at være vis i denne verden, må han blive en tåbe, for at han kan blive vis. v19 For denne verdens visdom er tåbelighed for Gud. For der står skrevet: >>Han fanger de vise i deres snedighed.<< v20 Og videre: >>Herren kender de vises tanker, at de er tomme.<< v21 Derfor skal ingen rose sig af mennesker, for alt tilhører jer, v22 hvad enten det er Paulus eller Apollos eller Kefas eller verden eller liv eller død eller det nuværende eller det kommende, alt tilhører jer, v23 men I tilhører Kristus, og Kristus tilhører Gud.


