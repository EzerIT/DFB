!!<Modenhed: Delvis færdig>!!
!!<Oversættelse: Jørgen Bækgaard Thomsen>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 14.11.2023>!!
===Esajas, kapitel 43===

==JHVH lover at udfri sit folk, ikke fordi de er værdige, men på grund af sin egen nåde==

v1 Men nu, sådan siger JHVH, 

han der skabte dig, Jakob, 

og formede dig, Israel: 

Frygt ikke, for jeg har løskøbt dig, 

jeg har kaldt dig ved navn, du er min.

v2 Når du går igennem vandene, vil jeg være med dig, 

og igennem floderne, da skal de ikke skylle over dig; 

når du går igennem ild, skal du ikke blive forbrændt, 

og en flamme skal ikke brænde dig.

v3 For jeg er JHVH din Gud, 

Israels Hellige, din frelser. 

Jeg giver Egypten som løsepenge for dig, 

Nubien og Seba i stedet for dig.

v4 Fordi du er dyrebar i mine øjne, 

er værd at ære, og jeg elsker dig, 

så giver jeg et menneske i stedet for dig 

og folkeslag i stedet for din sjæl.{T: Kan også oversættes: >>for dit liv<<.}

v5 Frygt ikke, for jeg er med dig; 

jeg vil bringe dit afkom fra Østen 

og fra Vesten vil jeg samle dig.

v6 Jeg siger til Norden: >>Aflevér!<< 

og til Syden: >>Tilbagehold ikke! 

Bring mine sønner fra det fjerne 

og mine døtre fra jordens ende,

v7 enhver der kaldes med mit navn, 

og som jeg har skabt til min ære, 

som jeg har formet, ja, skabt.<<

***

v8 Før det blinde folk ud, der dog har øjne, 

og de døve, der dog har ører.

v9 Alle folkene{T: Kan også oversættes: >>hedningerne<<.} samles sammen, 

og folkeslag forsamles. 

Hvem er der iblandt dem der kan fortælle dette 

og forkynde os de tidligere ting? 

Lad dem føre deres vidner så de kan få ret, 

så de kan høre og sige: >>Det er sandhed.<<

v10 I er mine vidner, lyder JHVHs udsagn, 

og min tjener som jeg har udvalgt, 

for at I skal vide det og tro på mig 

og forstå at det er mig;{T: Ordret: >>jeg er Ham<<. Se note til 41,4.}

før mig blev der ikke dannet nogen gud, 

og efter mig vil der ikke være nogen.

v11 Jeg, jeg er JHVH, 

og der er ingen frelser ud over mig.

v12 Jeg har fortalt det og har frelst 

og forkyndt det, 

og ingen fremmed iblandt jer.{E: Den hebraiske sætning har ikke noget verbum. Den oversættes forskelligt, og undertiden underforstår man >>en gud<<: >>og der var ingen fremmed gud iblandt jer,<< eller: >>og der er ingen fremmed gud iblandt jer<<.}

Så I er mine vidner, lyder JHVHs udsagn, 

og jeg er Gud.

v13 Også fra i dag er jeg den samme,{T: Ordret: >>jeg er Ham<<. Se note til 41,4.}

og der er ingen der river noget ud af min hånd; 

jeg handler, og hvem kan gøre det ugjort?

***

v14 Sådan siger JHVH der løskøber jer, 

Israels Hellige: 

For jeres skyld sender jeg bud til Babylon 

og bringer dem alle som flygtninge, 

også kaldæere, ned på de skibe som de frydede sig over.

v15 Jeg er JHVH, jeres Hellige, 

Israels skaber, jeres konge.

***

v16 Sådan siger JHVH, 

han der lagde en vej i havet 

og i mægtige vande en sti,

v17 han der fører vogn og hest, hær og krigsmagt ud, 

så de alle sammen ligger der, de skal ikke rejse sig, 

de er slukkede, gået ud som en væge.

v18 Husk ikke på tidligere begivenheder, 

og giv ikke agt på gamle begivenheder!

v19 Se, jeg frembringer nyt, 

nu skal det spire frem; skal I ikke vide det? 

Jeg vil også lægge vej i ørkenen, 

floder i ødemark.

v20 Markens vilde dyr skal ære mig, 

sjakaler og strudseunger; 

for jeg giver vand i ørkenen, 

floder i ødemark, 

for at give mit folk, mit udvalgte, at drikke.

v21 Det folk jeg har dannet til mig, 

skal forkynde min pris.

v22 Men du kaldte ikke på mig, Jakob! 

For du er blevet træt af mig, Israel!

v23 Du bragte mig ikke lam til dine brændofre,{T: Ordret: >>dine brændofres lam<<.} 

du ærede mig ikke med dine slagtofre; 

jeg har ikke besværet dig med afgrødeoffer 

og jeg har ikke trættet dig med røgelse.

v24 Du købte ikke kalmus{T: En vellugtende plante hvis rod også brugtes som lægemiddel.} til mig for penge, 

du mættede mig ikke med dine slagtofres fedt, 

derimod besværede du mig med dine synder, 

du trættede mig med din skyld.

v25 Det er mig, det er mig, ham der sletter dine overtrædelser for min egen skyld, 

og jeg vil ikke huske på dine synder.

v26 Mind mig om det; lad os føre retssag med hinanden; 

tal du så du kan få ret.

v27 Din stamfar{T: Jakob. Ordret: >>din første far<<.} syndede, 

og dine fortalere forbrød sig imod mig.

v28 Så jeg vanærede hellige fyrster 

og overgav Jakob til forbandelse 

og Israel til spot.


