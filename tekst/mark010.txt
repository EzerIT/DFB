!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 13.09.2017>!!

===Markusevangeliet, kapitel 10===

==Jesus taler om skilsmisse, 1-12; han velsigner så børn, 13-16. Den rige, unge mand, 17-22; det vanskelige i, at de rige kan frelses, 23-27. Lønnen for at have forladt alt for Kristi skyld, 28-31. Jesus taler om sin lidelse, død og opstandelse tredje gang, 32-34. Han irettesætter Zebedæus' sønner og formaner til ydmyghed, 35-45. Han helbreder den blinde Bartimæus, 46-52.==

v1 Og han tog afsted derfra og kom til Judæas egne og til landet på den anden side af Jordan, og igen samlede der sig folkemængder omkring ham, og han underviste dem igen, som han plejede. v2 Og farisæerne kom hen og spurgte ham for at friste ham: >>Er det tilladt for en mand at skille sig fra sin kone?<< v3 Men han svarede og sagde til dem: >>Hvad har Moses påbudt jer?<< v4 Men de sagde: >>Moses gav lov til at skrive et skilsmissebrev og skille sig fra hende.<< v5 Og Jesus sagde til dem: >>Det var på grund af jeres hårdhjertethed, at han skrev dette bud til jer. v6 Men fra skabningens begyndelse skabte Gud dem som mand og kvinde. v7 Derfor skal en mand forlade sin far og mor [og holde fast ved sin kone]{T: sidste del af verset findes ikke i alle håndskrifter}; v8 og de to skal blive ét kød. v9 Derfor, hvad Gud har sammenføjet, må et menneske ikke adskille.<< v10 Og inde i huset spurgte disciplene ham igen om dette. v11 Og han sagde til dem: >>Den, der skiller sig fra sin kone og gifter sig med en anden, han begår hor imod hende. v12 Og hvis hun efter at være blevet skilt fra sin mand gifter sig med en anden, begår hun hor.<<

v13 Og de bar små børn til ham, for at han skulle røre ved dem; men disciplene truede dem, der bar dem frem. v14 Men da Jesus så det, blev han vred og sagde til dem: >>Lad de små børn komme til mig; det skal I ikke forhindre dem i, for Guds rige hører den slags til. v15 Sandelig, siger jeg jer, den, der ikke tager imod Guds rige ligesom et lille barn, han skal slet ikke komme ind i det.<< v16 Og han tog dem i sine arme og lagde hænderne på dem og velsignede dem.

v17 Og da han gik ud på vejen, løb én hen og faldt på knæ for ham og spurgte ham: >>Gode mester! Hvad skal jeg gøre, for at jeg kan arve et evigt liv?<< v18 Men Jesus sagde til ham: >>Hvorfor kalder du mig god? Ingen er god undtagen én, nemlig Gud. v19 Du kender budene: Du må ikke bedrive hor; du må ikke slå ihjel; du må ikke stjæle; du må ikke vidne falsk; du må ikke bedrage; ær din far og mor.<< v20 Men han sagde til ham: >>Mester! Det har jeg holdt alt sammen fra min ungdom af.<< v21 Men Jesus så på ham og kom til at holde af ham og sagde til ham: >>Én ting mangler du; gå hen og sælg alt, hvad du har, og giv det til de fattige, så skal du have en skat i himlen; og kom så og følg mig!<< v22 Men han blev ilde til mode over det, Jesus sagde, og gik bedrøvet sin vej; for han havde meget gods.

v23 Og Jesus så sig omkring og sagde til sine disciple: >>Hvor er det dog vanskeligt for dem, der har rigdom, at komme ind i Guds rige!<< v24 Men disciplene blev forfærdede over hans ord. Men Jesus talte igen og sagde til dem: >>Børn! Hvor er det vanskeligt [for dem, der stoler på rigdom]{T: ordene findes ikke i alle håndskrifter}at komme ind i Guds rige! v25 Det er lettere for en kamel at gå igennem et nåleøje end for en rig at gå ind i Guds rige!<< v26 Men de blev fuldstændig chokerede og sagde til hinanden: >>Hvem kan så blive frelst?<< v27 Jesus så på dem og sagde: >>For mennesker er det umuligt, men ikke for Gud; for alle ting er mulige for Gud.<<

v28 Peter tog ordet og sagde til ham: >>Se, vi har forladt alle ting og fulgt dig.<< v29 Jesus sagde: >>Sandelig, siger jeg jer, der er ingen, der har forladt hus eller brødre eller søstre eller mor eller far eller børn eller marker for min og for evangeliets skyld, v30 uden at han skal få hundrede fold igen, nu her i tiden huse og brødre og søstre og mødre og børn og marker sammen med forfølgelser og i den kommende verden et evigt liv, v31 men mange af de første skal blive de sidste og af de sidste de første.

v32 Men de var på vej op til Jerusalem, og Jesus gik foran dem, og de var forfærdede, og de, der fulgte med, var bange. Og han tog igen de tolv til sig og begyndte at sige til dem, hvad der skulle ske med ham: v33 >>Se, vi går op til Jerusalem, og Menneskesønnen skal udleveres til ypperstepræsterne og de skriftkloge, og de skal dømme ham til døden og udlevere ham til hedningerne; v34 og de skal håne ham og spytte på ham og piske ham og slå ham ihjel, og tre dage efter skal han opstå.<<

v35 Og Jakob og Johannes, Zebedæus’ sønner, gik hen til ham og sagde: >>Mester! Vi vil gerne, at du skal gøre det for os, som vi vil bede dig om.<< v36 Og han sagde til dem: >>Hvad vil I gerne, at jeg skal gøre for jer?<< v37 Men de sagde til ham: >>Lad os få lov til at sidde, den ene ved din højre side og den anden ved din venstre side i din herlighed.<< v38 Men Jesus sagde til dem: >>I ved ikke, hvad I beder om. Kan I drikke det bæger, som jeg drikker, eller døbes med den dåb, som jeg døbes med?<< v39 Men de sagde til ham: >>Det kan vi.<< Men Jesus sagde til dem: >>Det bæger, som jeg drikker, skal I drikke, og den dåb, som jeg døbes med, skal I døbes med; v40 men det at sidde ved min højre eller ved min venstre side tilkommer det ikke mig at give; men det gives til dem, det er forberedt til.<< v41 Og da de ti hørte det, begyndte de at blive vrede på Jakob og Johannes. v42 Og Jesus kaldte dem til sig og sagde til dem: >>I ved, at de, der regnes for folkenes fyrster, hersker over dem, og de store iblandt dem bruger deres myndighed over for dem. v43 Men sådan er det ikke iblandt jer; men den, der vil blive stor iblandt jer, skal være jeres tjener; v44 og den, der vil blive den første af jer, skal være alles tjener; v45 for heller ikke Menneskesønnen er kommet for at lade sig tjene, men for at tjene og give sit liv som løsesum for mange.<<

v46 Og de kom til Jeriko; og da han gik ud af Jeriko sammen med sine disciple og en stor folkemængde, sad Timæus’ søn, Bartimæus, en blind tigger, ved vejen. v47 Og da han hørte, at det var Jesus af Nazareth, begyndte han at råbe og sige: >>Du Davids søn, Jesus, forbarm dig over mig!<< v48 Og mange truede ham, for at han skulle tie stille; men han råbte meget stærkere: >>Du Davids Søn, forbarm dig over mig!<< v49 Og Jesus stod stille og sagde: >>Kald på ham!<< Og de kaldte på den blinde og sagde til ham: >>Vær frimodig, rejs dig! Han kalder på dig.<< v50 Men han kastede sin kappe af sig, sprang op og kom til Jesus. v51 Og Jesus talte og sagde til ham: >>Hvad vil du, at jeg skal gøre for dig?<< Men den blinde sagde til ham: >>Rabbuni! At jeg kan blive seende!<< v52 Og Jesus sagde til ham: >>Gå bort, din tro har frelst dig.<< Og med det samme blev han seende, og han fulgte ham på vejen. 




































