!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 08.01.2025>!!

===Jakobs Brev, kapitel 2===


==Rig og fattig==

v1 Mine brødre, hav ikke jeres tro på vores Herre Jesus Kristus, den herliggjorte, sammen med personsanseelse. v2 For hvis der kommer en mand ind i jeres forsamling med guldring på fingeren og med dyrt tøj, og der også kommer en fattig ind med beskidt tøj, v3 og I ser til den som bærer det dyre tøj, og siger: >>Sæt dig her på den gode plads<<, men siger til den fattige: >>Stå her eller sæt dig ved min fodskammel,<< v4 er I så ikke i modstrid med jer selv{E: Ordret: >>Er I så ikke blevet delt i jer selv?<< Alternativ oversættelse: >>Gør I ikke forskel blandt jer selv.<<} og blevet dommere med onde tanker? v5 Hør, mine elskede brødre: Har Gud ikke udvalgt de fattige i verden til at være rige i troen og arvinger til riget, som han har lovet dem der elsker ham? v6 Men I har ringeagtet den fattige. Er det ikke de rige som undertrykker jer og slæber jer for domstole? v7 Er det ikke dem som spotter det gode navn som blev udtalt over jer?

v8 Hvis I virkelig opfylder den kongelige lov ifølge Skriften: >>Du skal elske din næste som dig selv,<< gør I godt, v9 men hvis I gør forskel på folk, begår I synd, og I dømmes af loven som overtrædere. v10 For den som overholder hele loven, men snubler på et punkt, han er blevet skyldig i alt. v11 For han som sagde: >>Du må ikke begå ægteskabsbrud,<< han sagde også: >>Du må ikke slå ihjel,<< men hvis du ikke begår ægteskabsbrud, men slår ihjel, er du blevet en overtræder af loven.

v12 I skal tale, og I skal gøre sådan som dem der skal dømmes ved frihedens lov. v13 For dommen er ubarmhjertig mod den som ikke har vist barmhjertighed. Barmhjertighed overtrumfer dommen.

==Tro og gerning==

v14 Hvad gavner det, mine brødre, hvis nogen siger at han har tro, men ikke har gerninger? Kan den tro frelse ham? v15 Hvis en søster eller broder mangler tøj{T: Ordret >>er nøgen<<.} og det daglige brød, v16 og en af jer siger til dem: >>Gå med fred, hold dig varm og mæt,<< men I ikke giver dem hvad kroppen har brug for, hvad gavner det? v17 Således er også troen, hvis den ikke har gerninger, død i sig selv.

v18 Men nogen vil sige: >>Du har tro, og jeg har gerninger.<< Vis mig din tro uden gerninger, og jeg vil vise dig min tro ud fra mine gerninger. v19 Du tror at Gud er én. Du har ret. Dæmonerne tror det også og ryster.

v20 Vil du vide, du tåbelige menneske, at troen uden gerninger er ubrugelig? v21 Blev Abraham, vores far, ikke erklæret retfærdig på grund af gerninger da han bragte Isak, sin søn, som offer på alteret? v22 Du ser at troen virkede sammen med hans gerninger, og at troen blev fuldendt på grund af gerninger, v23 og Skriften blev opfyldt, som siger: >>Abraham troede Gud, og det blev tilregnet ham til retfærdighed,<< og han blev kaldt Guds ven. v24 I ser at et menneske erklæres retfærdigt på grund af gerninger og ikke på grund af tro alene. v25 Blev ikke også Rahab, den prostituerede, på samme måde erklæret retfærdig på grund af gerninger da hun modtog sendebuddene og sendte dem bort ad en anden vej? v26 For ligesom kroppen er død uden ånd, således er også troen død uden gerninger.


