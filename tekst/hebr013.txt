!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 06.10.2025>!!

===Brevet til Hebræerne, kapitel 13===


==Formaninger==

v1 Broderkærligheden skal forblive. v2 Forsøm ikke gæstfriheden, for ved den har nogle uden at vide det modtaget engle som gæster. v3 Husk dem i fængsel som var I deres medfanger, og dem som mishandles, som også selv er i kroppen. v4 Respektér ægteskabet i alt og hold ægtesengen ubesmittet, for Gud vil dømme utugtige og ægteskabsbrydere. v5 Hold jeres liv fri fra kærlighed til penge, idet I er tilfredse med hvad I har, for Gud har sagt: >>Jeg vil aldrig forlade dig eller svigte dig,<< v6 så vi med tillid kan sige:

>>Herren er min hjælper, og jeg vil ikke frygte,

hvad kan et menneske gøre mig?<<

==Husk jeres ledere==

v7 Husk jeres ledere, som har talt Guds ord til jer. Når I betragter udgangen på deres liv, så efterlign deres tro. v8 Jesus Kristus er den samme i går, i dag og til evig tid. v9 Lad jer ikke blive drevet bort af forskellige slags fremmed undervisning,{T: Ordret: >>af forskellige slags og fremmede lærdomme<<.} for det er godt for hjertet at blive styrket ved nåden og ikke ved regler for{T: Der er indsat >>regler for<<.} mad som ikke gavner dem som lever efter dem. v10 Vi har et alter som de der tjener ved alteret, ikke har ret til at spise af, v11 for kroppene af de dyr hvis blod bringes som et syndoffer ind i det allerhelligste af ypperstepræsten, brændes op uden for lejren. v12 Derfor led Jesus også uden for byporten for at hellige folket med sit eget blod. v13 Lad os da gå ud til ham uden for lejren og bære den forhånelse han bar. v14 For vi har ikke her en by der består, men vi søger den kommende. v15 Derfor, lad os altid ved ham frembære et offer til Gud som består i lovprisning, det vil sige frugten af læber som bekender hans navn. v16 Forsøm ikke at gøre det gode eller at dele, for Gud glæder sig ved den slags ofre. v17 Adlyd jeres ledere og ret jer efter dem, for de har omsorg for jer{T: Ordret: >>jeres sjæle<<.} som nogle der skal stå til regnskab, for at de kan gøre det med glæde og ikke med sorg, for dette vil ikke være til fordel for jer.

==Ønske om forbøn==

v18 Bed for os, for vi er overbevist om at vi har en god samvittighed fordi vi ønsker i alt at leve rigtigt. v19 Jeg formaner jer at gøre dette i rigt mål for at jeg hurtigere må komme tilbage til jer.

==Velsignelse==

v20 Men må fredens Gud, som førte vores herre, fårenes store hyrde, op fra de døde gennem en evig pagts blod, v21 udruste jer med alt godt så I kan gøre hans vilje, idet han virker i os det som er kærkomment for ham ved Jesus Kristus, ham være ære i evighedernes evigheder, amen.

==Hilsner==

v22 Jeg beder jer, brødre, at I udholder dette formaningsord, for jeg har skrevet kort til jer. v23 I skal vide at vores bror Timotheus er blevet løsladt. Hvis han kommer hurtigt nok, vil jeg sammen med ham se jer.

v24 Hils alle jeres ledere og alle de hellige. De fra Italien hilser jer.

v25 Nåden være med jer alle.
