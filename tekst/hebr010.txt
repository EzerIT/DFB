!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 06.10.2025>!!

===Brevet til Hebræerne, kapitel 10===


==Kristi offer én gang for altid==

v1 Siden loven er en skygge af de kommende goder og ikke tingenes virkelighed, kan den aldrig ved de samme ofre, som vedvarende frembæres år efter år, bringe de tilbedende til fuldendelse. v2 Ville man ellers ikke være holdt op med at frembære ofre siden de gudsdyrkende ikke mere har nogen bevidsthed om synder når de er blevet renset én gang for altid. v3 Men i disse ofre er der en påmindelse om synder år efter år, v4 for det er umuligt for blod af tyre og bukke at borttage synder. v5 Derfor siger han da han kommer til verden:

>>Du ønskede ikke slagtoffer og afgrødeoffer,

men du har forberedt en krop for mig,

v6 du har ikke glædet dig over brændoffer og syndoffer.

v7 Da sagde jeg: Se, jeg er kommet – i bogrullen står der skrevet om mig –

for at gøre din vilje, Gud.<<

***

v8 Først siger han:

>>Slagtofre og afgrødeofre og brændofre og syndofre

ønskede du ikke eller glædede dig over,<<

det er dem som frembæres ifølge loven. v9 Dernæst siger han:

>>Se, jeg er kommet for at gøre din vilje.<<

Han ophæver det første for at stadfæste det andet, v10 og efter hans vilje er vi blevet helliget ved ofringen af Jesu Kristi krop én gang for alle.

v11 Enhver præst tjener dag efter dag, og han frembærer de samme ofre igen og igen, som aldrig kan fjerne synder, v12 men han, efter at han har frembåret ét offer for synder for altid, har han sat sig ved Guds højre hånd, v13 og han venter nu indtil hans fjender er blevet lagt som en skammel for hans fødder. v14 For ved ét offer har han for altid ført dem som helliges, til fuldendelse. v15 Helligånden vidner også for os, for efter han har sagt:

v16 >>Dette er den pagt som jeg vil slutte med dem

efter de dage, siger Herren:

Jeg vil give mine love i deres hjerter

og skrive dem i deres tanker,

v17 og jeg vil aldrig mere huske deres synder og deres lovløse handlinger.<<

v18 Men hvor der er tilgivelse for disse, er der ikke mere brug for et offer for synder.

==Formaning til udholdenhed==

v19 Derfor, brødre, da vi ved Jesu blod har frimodighed til at gå ind i helligdommen v20 ved den nye og levende vej gennem forhænget han har åbnet for os, det vil sige ved sin krop, v21 og da vi har en stor præst over Guds hus, v22 så lad os træde frem med et oprigtigt hjerte i troens fulde vished, med hjerter rensede fra en ond samvittighed og med kroppen badet i rent vand. v23 Lad os holde urokkeligt fast i bekendelsen af vores håb, for trofast er han som gav løftet, v24 og lad os være opmærksomme på hinanden for at fremskynde kærlighed og gode gerninger v25 så I ikke forlader jeres egen forsamling, ligesom det er praksis hos nogle, men opmuntrer hinanden, så meget mere som I ser dagen nærme sig.

v26 For når vi synder med vilje efter at vi har modtaget sandhedserkendelse, er der ikke mere noget offer tilbage for synder, v27 men en frygtelig forventning om dom og brændende nidkærhed som vil fortære modstanderne. v28 Den som forkaster Moseloven, skal uden barmhjertighed dø på to eller tre vidners udsagn, v29 hvor meget hårdere straf mener I ikke at den vil fortjene som har trampet på Guds søn og betragtet pagtens blod som urent, ved hvilket han er helliget, og som har hånet nådens ånd? v30 For vi kender ham, som har sagt:

>>Hævnen tilhører mig, jeg vil gengælde.<<

Og videre:

>>Herren vil dømme sit folk.<<

v31 Det er frygteligt at falde i den levende Guds hænder.

v32 Men husk de tidligere tider, hvor I udholdt megen kamp under lidelser efter at I var blevet oplyst. v33 Nogle gange blev I offentligt udstillet til forhånelser og trængsler, nogle gange blev I partnere med dem som blev behandlet på den måde. v34 For I havde medlidenhed med de fængslede, og I accepterede med glæde konfiskation af jeres ejendom fordi I vidste at I havde en bedre og blivende ejendom. v35 Kast altså ikke jeres frimodighed bort, den giver en stor belønning. v36 For I har brug for udholdenhed så I efter at have udført Guds vilje kan modtage det der er lovet.

v37 >>For endnu en meget kort tid,

vil den som kommer, komme og ikke udsætte det,

v38 men min retfærdige skal leve af tro,

og hvis han viger tilbage, har min sjæl ingen glæde i ham.<<

v39 Men vi hører ikke til dem som unddrager sig så det fører til fortabelse, men til dem som har tro så det fører til sjælens frelse.
