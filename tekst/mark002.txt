!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 13.09.2017>!!

===Markusevangeliet, kapitel 2===

==Jesus helbreder en lam, 1-12, kalder Levi og spiser sammen med toldere, 13-17, taler om, hvorfor hans disciple ikke faster, 18-22, og forsvarer disciplene, der har plukket aks på en sabbat, 23-28.==

v1 Og da han nogle dage derefter igen gik ind i Kapernaum, forlød det, at han var hjemme. v2 og der samledes mange, så at der ikke længere var plads, ikke engang foran døren, og han talte ordet til dem. v3 Og de kom til ham, bærende på en lam, båret af fire mand. v4 Og da de ikke kunne komme helt hen til ham på grund af folkemængden, tog de taget af der, hvor han stod; og da de havde lavet hul, firede de sengen ned, som den lamme lå på. v5 Og da Jesus så deres tro, sagde han til den lamme: >>Barn! Dine synder er tilgivet.<< v6 Men nogle af de skriftkloge sad der og tænkte i deres hjerter: >> v7 Hvorfor siger han sådan? Han taler bespotteligt. Hvem kan tilgive synder undtagen én, nemlig Gud?<< v8 Og Jesus mærkede med det samme i sin ånd, at de tænkte sådan ved sig selv, og sagde til dem: >>Hvorfor tænker I det i jeres hjerter? v9 Hvad er lettest, at sige til den lamme: Dine synder er forladt, eller at sige: Stå op, tag din seng og gå? v10 Men for at I skal vide, at Menneskesønnen har magt på jorden til at tilgive synder,<< sagde han til den lamme: >>v11 Jeg siger dig: Stå op, tag din seng og gå hjem!<< v12 Og han stod op og tog med det samme sengen og gik ud, mens alle så det, så de alle sammen blev forfærdet og priste Gud og sagde: >>Aldrig har vi set noget lignende!<< 

v13 Og han gik igen ud langs søen, og hele folkemængden kom til ham, og han underviste dem. v14 Og da han gik forbi, så han Levi, Alfæus’ søn, sidde ved toldboden, og han sagde til ham: >>Følg mig!<< Og han stod op og fulgte ham. v15 Og det skete, at han sad til bords i hans hus, og mange toldere og syndere sad til bords sammen med Jesus og hans disciple; for de var mange. Og der fulgte også v16 nogle skriftkloge af farisæerne med ham, og da de så, at han spiste med toldere og syndere, sagde de til hans disciple: >>Han spiser og drikker sammen med toldere og syndere!<< v17 Og da Jesus hørte det, sagde han til dem: >>Det er ikke de raske, der har brug for læge, men de syge. Jeg er ikke kommet for at kalde retfærdige, men syndere.<<

v18 Og Johannes’ disciple og farisæerne fastede, og de kom og sagde til ham: >>Hvorfor faster Johannes’ disciple og farisæernes disciple, men dine disciple faster ikke?<< v19 Og Jesus sagde til dem: >>Kan brudesvendene faste, mens brudgommen er hos dem? Så længe de har brudgommen hos sig, kan de ikke faste. v20 Men der skal komme dage, hvor brudgommen bliver taget fra dem, og så skal de faste, på den dag. v21 Ingen syr en lap af nyt tøj på en gammel kjortel; for så river den nye lap det gamle tøj i stykker, og der bliver et værre hul. v22 Og ingen kommer ung vin på gamle læderflasker; for så sprænger vinen læderflaskerne i stykker, og både vinen og læderflaskerne ødelægges; men kom ung vin på nye læderflasker!<< 

v23 Og det skete, at han på sabbaten gik igennem en kornmark, og imens de gik, begyndte hans disciple at plukke aks. v24 Og farisæerne sagde til ham: >>Se, hvorfor gør de noget på sabbaten, der ikke er tilladt?<< v25 Og han sagde til dem: >>Har I aldrig læst, hvad David gjorde, da han kom i nød og blev sulten, han selv og de, der var sammen med ham? v26 Hvordan han gik ind i Guds hus, dengang Abiathar var ypperstepræst, og spiste skuebrødene, som det ikke er tilladt nogen andre end præsterne at spise, og også gav til dem, der var sammen med ham?<< v27 Og han sagde til dem: >>Sabbaten blev til for menneskets skyld, og ikke mennesket for sabbatens skyld. v28 Derfor er Menneskesønnen også sabbatens herre.<<

































