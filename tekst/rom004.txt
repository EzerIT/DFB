!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 20.12.2023>!!
===Paulus' brev til romerne, kapitel 4===


==Abrahams retfærdighed ved tro==

v1 Hvad skal vi da sige at Abraham, vores stamfar ifølge kødet, har opnået? v2 For hvis Abraham blev erklæret retfærdig af gerninger, har han grund til at være stolt. Men ikke over for Gud. v3 For hvad siger Skriften: 

Og Abraham troede Gud, og det blev tilregnet ham til retfærdighed.

v4 Men for ham som arbejder, tilregnes lønnen ikke efter nåde, men efter skyld, v5 men for ham som ikke arbejder, men som tror på ham der erklærer den ugudelige retfærdig, tilregnes hans tro til retfærdighed, v6 ligesom også David kalder det menneske for lykkeligt som Gud tilregner retfærdighed uden gerninger:

v7 Lykkelige er de hvis lovløshed er blevet tilgivet, 

og de hvis synder er blevet skjult;

v8 lykkelig den mand som Herren ikke tilregner synd.

==Abraham vores far==

v9 Lød da denne saligprisning til den omskårne eller også til den uomskårne? For vi siger: Troen blev tilregnet Abraham til retfærdighed. v10 Hvordan blev den da tilregnet? Mens han var omskåren eller uomskåren? Ikke mens han var omskåren, men mens han var uomskåren, v11 og han modtog omskærelsen som et tegn, det vil sige som et segl på troens retfærdighed som uomskåren så at han kan være far til alle uomskårne som tror, så retfærdighed kan tilregnes dem, v12 og far til omskårne, som ikke alene er omskårne, men også vandrer i sporene efter troen hos vores far Abraham.

==Løftet ved tro==

v13 For løftet blev ikke givet til Abraham og hans efterkommere ved loven om at han er arving til verden, men det blev givet ved troens retfærdighed. v14 For hvis de af loven er arvinger, er troen blevet til intet, og løftet er ophævet, v15 for loven virker vrede; men hvor der ikke er lov, er der heller ikke overtrædelse. v16 Derfor er løftet af tro for at det kan være efter nåde så at løftet kan stå fast for alle efterkommere, ikke alene for den af loven, men også for den af Abrahams tro, han som er far til os alle – v17 som der står skrevet: 

Jeg har indsat dig som far til mange folk, 

– over for Gud, som han troende på, Gud som gør døde levende og som kalder det som ikke er, til at være. v18 Han troede mod håb med håb så han blev far til mange folk, som det er blevet sagt: 

Således skal din efterkommere blive.

v19 Uden at blive svag i troen betragtede han sin allerede svækkede krop, for han var omkring 100 år gammel, og hustruen Saras døde livmoder. v20 På Guds løfte tvivlede han ikke i vantro, men han blev styrket i troen ved at give Gud æren v21 og ved at blive helt overbevist om at det Gud har givet løfte om, kan han også gøre. v22 Derfor blev det også tilregnet ham til retfærdighed. v23 Men det blev ikke skrevet på grund af ham alene, at det blev tilregnet ham, v24 men også på grund af os som det skal tilregnes, os som tror på ham der oprejste Jesus, vores Herre, fra de døde. v25 Han blev overgivet for vores overtrædelsers skyld og oprejst for vores retfærdigheds skyld. 


