!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 06.08.2025>!!



===Brevet til Hebræerne, kapitel 6===


==Advarsel mod frafald==

Lad os derfor forlade begyndelseselementerne i læren om Kristus, og lad os gå videre til det fuldkomne og ikke igen lægge fundament med omvendelse fra døde gerninger, med tro på Gud, v2 med undervisning om renselser, håndspålæggelse, opstandelse fra de døde og evig dom. v3 Dette vil vi gøre, hvis Gud tillader det.

v4 For dem som engang er blevet oplyst, har smagt den himmelske gave, har fået del i Helligånden, v5 har smagt Guds gode ord og den kommende verdens kræfter, v6 og som er faldet fra, for dem er det umuligt igen at blive fornyet til omvendelse fordi de for dem selv korsfæster Guds søn på ny og gør ham til genstand for spot. v7 For jorden, som drikker den regn som ofte falder på den, og giver planter som er brugbare for dem som den er dyrket for, modtager velsignelse fra Gud, v8 men når den bærer torne og tidsler, er den ubrugelig og tæt på forbandelse. Til slut vil den blive brændt.{T: Ordret: >>dens ende er til at brændes<<.}

==Formaning til udholdenhed i håbet==

v9 Men hvad jer angår, elskede, er vi overbevist om noget bedre, det vil sige, om det der tilhører frelsen, selvom vi taler på denne måde. v10 For Gud er ikke uretfærdig så han glemmer jeres gerning og den kærlighed som I har vist mod hans navn, fordi I har tjent og tjener de hellige. v11 Men vi ønsker at enhver af jer viser det samme engagement for den fulde vished om håbet indtil enden v12 for at I ikke skal blive dovne, men vil efterligne dem som ved tro og tålmodighed arver løfterne.

==Guds løfte til Abraham==

v13 For da Gud gav løftet til Abraham, svor han ved sig selv, da han ikke havde nogen større at sværge ved, v14 og han sagde:

>>Jeg vil virkelig velsigne dig og virkelig gøre dig talrig.<<

v15 Og så, efter at have ventet tålmodigt, modtog han løftet. v16 For mennesker sværger ved noget større end dem selv, og for dem afslutter en ed som aflægges til bekræftelse, enhver diskussion. v17 Fordi Gud endnu mere ville vise sin urokkelige vilje over for arvingerne til løftet, garanterede han den med en ed v18 for at vi ved to urokkelige kendsgerninger, ved hvilke det er umuligt for Gud at lyve, skulle have en stærk opmuntring, vi som har taget vores tilflugt til at gribe det håb som ligger foran os. v19 Vi som har dette håb som et anker for sjælen, sikkert og fast, som rækker ind i det inderste bag forhænget, v20 hvor Jesus gik ind som en forløber for os da han blev ypperstepræst for evigt efter Melkisedeks orden.


