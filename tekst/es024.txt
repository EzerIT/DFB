!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 18.11.2016>!!

===Esajas, kapitel 24===

==Esajas profeterer om landets ødelæggelse, der skal blive meget stor, og påpeger grunden til den, 1-12; en lille rest af folket skal dog blive tilbage og skal sammen med de omvendte hedninger prise Gud, mens jorden skal ødelægges fuldstændigt, 13-20; han profeterer også om Guds fjenders undergang og om Guds store nåde imod sit folk, 21-23.===


v1 Se, Herren tømmer landet og gør det øde, og han vender op og ned på dets udseende og spreder dets indbyggere.
v2 Og det skal gå med præsten som med folket, med herren som med tjeneren, med fruen som med tjenestepigen, med den sælgende som med den købende, med låntageren som med udlåneren, med ågerkarlen som med skyldneren.
v3 Landet skal blive helt tømt og helt udplyndret, for JHVH har talt dette ord.
v4 Landet sørger, det sygner hen, hele jorden er afmægtig, den sygner hen.
v5 For landet er besmittet for dets indbyggeres skyld, for de har overtrådt love, lavet om på skikke, gjort den evige pagt til intet.
v6 Derfor æder forbandelsen landet, og de, der bor der, må undgælde; derfor forsvinder de, der bor i landet, og der bliver kun få mennesker tilbage.
v7 Mosten sørger, vintræet vansmægter, alle de, der var glade af hjertet, sukker.
v8 Trommernes glædeslyd er stoppet, de glades larm er standset, harpens glædesklang er holdt op.
v9 De drikker ikke vin under sang, den stærke drik er besk for dem, der drikker den.
v10 Den forladte by er brudt ned, hvert hus er lukket til, så ingen går ind.
v11 Man jamrer på gaden over vinen, al glæde er formørket, landets fryd er taget af sted.
v12 Det er kun ødelæggelse, der er blevet tilbage i byen, og porten brækkes op med larm.

v13 For det skal gå sådan til midt i landet, midt iblandt folkene, som når man har rystet et oliventræ, og som med efterhøsten, når vinhøsten er overstået.
v14 De {T: dvs. de, der er blevet tilbage} skal råbe højt, de skal synge med fryd, de skal overdøve havet på grund af JHVHs herlighed.
v15 Derfor, I, der bor i Østen, ær nu JHVH! I på øerne i havet, ær JHVH, Israels Guds navn!
v16 Vi hører lovsange fra jordens yderste ende: >>Herlighed over Den Retfærdige!<< men jeg må sige: >>Jeg ulykkelige, jeg ulykkelige, ve mig! Røvere plyndrer, ja, røvere plyndrer rov.<<
v17 Gru og grav og garn over dig, du landets indbygger!
v18 Og det skal ske, at den, der flygter fra forfærdelsens drøn, skal falde i graven, og den, der kommer op af graven, skal fanges i garnet, for sluserne i det høje har åbnet sig, og jordens grundvolde ryster.
v19 Jorden smadres helt, jorden splintres helt, jorden rystes frem og tilbage.
v20 Jorden dingler som den fulde mand og svajer som hængekøjen; dens forbrydelse ligger tungt på den, og den falder og rejser sig ikke igen.

v21 Og det skal ske på den dag, at JHVH skal straffe de højes hær i det høje og jordens konger på jorden. 
v22 Og de skal samles sammen, som fanger samles i en hule og bliver låst inde i et fængsel, og efter mange dage bliver de straffet.
v23 Og månen skal rødme og solen skamme sig, for JHVH Zebaoth skal regere på Zions bjerg og i Jerusalem, og for hans ældstes ansigt er der herlighed.


