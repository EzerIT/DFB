!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 13.09.2017>!!

===Markusevangeliet, kapitel 13===

==Jesus forudsiger ødelæggelsen af templet, 1-2, taler om, hvilke tegn der skal gå forud for hans genkomst, 3-13, om Jerusalems undergang, 14-23, om sin genkomst, 24-32, formaner til årvågenhed, 33-37.==

v1 Og da han gik ud af helligdommen, sagde en af hans disciple til ham: >>Se, hvilke sten og hvilke bygninger!<< v2 Og Jesus sagde til ham: >>Ser du disse store bygninger? Der skal ikke blive sten på sten tilbage, der ikke skal brydes ned.

v3 Og da han sad på oliebjerget lige over for helligdommen, spurgte Peter og Jakob og Johannes og Andreas ham, da de var alene: v4 >>Sig os, hvornår skal det ske, og hvad er tegnet på, at alt det skal opfyldes?<< v5 Men Jesus begyndte at sige til dem: >>Pas på, at ingen forfører jer! v6 Mange skal komme i mit navn og sige: Det er mig; og de skal forføre mange. v7 Men når I hører om krige og krigsrygter, så bliv ikke forskrækkede, for det skal ske, men det er ikke afslutningen endnu. v8 For folk skal rejse sig mod folk og rige mod rige, og der skal være jordskælv her og der, og der skal være hungersnød og oprør. Dét er begyndelsen på veerne. v9 Men I, pas på jer selv; de skal udlevere jer til rådsforsamlinger og synagoger; I skal blive pisket og stillet for guvernører og konger for min skyld som et vidnesbyrd for dem. v10 Og evangeliet bør først prædikes for alle folkeslagene. v11 Og når de fører jer hen og udleverer jer, skal I ikke i forvejen bekymre jer om, hvad I skal sige, men det, der bliver givet jer i samme øjeblik, det skal I sige; for det er ikke jer, der taler, men Helligånden. v12 Og bror skal udlevere bror til døden, og far sit barn; og børn skal gå imod forældre og slå dem ihjel. v13 Og I skal hades af alle for mit navns skyld; men den, der holder ud indtil enden, han skal blive frelst. 

v14 Men når I ser Ødelæggelsens Hæslighed stå, hvor den ikke bør stå, (den, der læser det, skal lægge mærke til det!), da skal de, der er i Judæa, flygte op i bjergene; v15 men den, der er på taget, skal ikke gå ned eller gå ind for at hente noget i sit hus; v16 og den, der er på marken, skal ikke vende tilbage for at hente sit tøj. v17 Men vé de gravide og dem, der ammer, i de dage! v18 Men bed om, at det ikke skal ske om vinteren; v19 for i de dage skal der være så stor en trængsel, som der ikke har været fra skabningens begyndelse, da Gud skabte den, indtil nu, og som der heller ikke skal komme. v20 Og hvis Herren ikke afkortede de dage, da blev intet kød frelst; men for de udvalgtes skyld, som han har udvalgt, har han afkortet de dage. v21 Og hvis nogen til den tid siger til jer: Se, her er Kristus, eller se der! så tro det ikke. v22 For falske Kristus’er og falske profeter skal stå frem og gøre tegn og undere for om muligt at forføre de udvalgte. v23 Men I, vær på vagt; jeg har sagt det hele til jer på forhånd.

v24 Men i de dage, efter den trængsel, skal solen formørkes og månen ikke give sit skin, v25 og stjernerne skal falde ned fra himlen, og de kræfter, der er i himlen, skal rystes. v26 Og da skal de se Menneskesønnen komme i skyerne med stor kraft og herlighed. v27 Og da skal han sende sine engle ud og samle sine udvalgte fra de fire vinde, fra jordens ende indtil himlens ende. v28 Men lær lignelsen af figentræet: Når dets gren allerede er blevet blød, og bladene skyder frem, så forstår I, at sommeren er nær. v29 Sådan skal også I, når I ser disse ting, forstå, at han er lige uden for døren. v30 Sandelig, siger jeg jer, denne slægt skal slet ikke forsvinde, før alle disse ting er sket. v31 Himlen og jorden skal forsvinde, men mine ord skal på ingen måde forsvinde. v32 Men den dag og time kender ingen, end ikke englene i himlen, heller ikke Sønnen, men kun Faderen alene. 

v33 I skal sørge for at holde jer vågne og bede; for I ved ikke, hvornår tiden er der. v34 Ligesom en mand, der rejste til udlandet, forlod sit hus og gav sine tjenere fuldmagt, hver sin gerning, og befalede dørvogteren, at han skulle holde vagt, - v35 hold jer derfor vågne, for I ved ikke, hvornår husets herre kommer, enten om aftenen eller ved midnatstid eller ved hanegal eller om morgenen, v36 for at han ikke, når har pludselig kommer, skal finde jer sovende! v37 Men det, jeg siger til jer, siger jeg til alle: Hold jer vågne!<<

























