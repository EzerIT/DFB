!!<Modenhed: 4 &ndash; Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 27.05.2016>!!

===Ruths bog, kapitel 1===

==Hungersnød får Elimelek til at drage med sin hustru og to sønner fra Betlehem til landet Moab hvor han dør; hans sønner gifter sig og dør også.== 

v1 På den tid hvor dommerne virkede{E: *šōfᵊṭîm* >>dommere<< bibeholdes men verbet *šᵊfōṭ* >>dømme<< oversættes ikke med >>dømme<<, fordi dommerne ikke først og fremmest fungerede i retssalen, men mere var ledere af befrielseskampene.} var der hungersnød i landet, og en mand fra Betlehem i Juda rejste til Moabs land for at slå sig ned der sammen med sin hustru og deres to sønner.
v2 Manden hed Elimelek, hans hustru No'omi, og de to sønner hed Maklon og Kiljon. De var efratiter fra Betlehem i Juda, og de kom til Moab og blev der.
v3 Elimelek, No'omis mand, døde, og hun sad tilbage med sine to sønner. 
v4 De giftede sig med moabitiske kvinder, den ene hed Orpa, og den anden hed Ruth. De boede der i omkring ti år. 
v5 Så døde også både Maklon og Kiljon. Kvinden havde nu mistet begge sine sønner og sin mand.

==Hustruen, No'omi, vil drage tilbage til Betlehem; hendes ene svigerdatter tager tilbage til sin familie, men den anden, nemlig Ruth, vil ikke forlade hende.==

v6 Da besluttede hun og hendes svigerdøtre sig for at vende tilbage fra Moabs land. For i Moab havde hun hørt at JHVH havde besøgt sit folk og givet dem brød{T: Udtrykket betyder at >>skaffe mad<<, men ved at bevare >>brød<< er det muligt at se en allusion til Bet-lehem >>brødets hus<<}. 
v7 Hun tog af sted derfra, og begge hendes svigerdøtre fulgte med hende på vejen tilbage til Judas land.
v8 Da sagde No'omi til sine to svigerdøtre: >>Gå I hjem hver til jeres mors hus. Må JHVH være trofast{T: 1871 har >>gøre Miskundhed<<. En mulighed her er >>vise sin trofaste kærlighed<<} mod jer, ligesom I har været det mod de afdøde og mod mig! 
v9 Må JHVH lade jer finde hvile hver i sin mands hus!<< Hun kyssede dem, og de græd højlydt. 
v10 De sagde til hende: >>Vi vil følges med dig til dit folk.<< 
v11 Men No'omi sagde: >>Gå tilbage, mine døtre! Hvorfor skulle I tage med mig? Mon der fra min livmoder kan komme flere sønner som kunne blive jeres mænd?
v12 Gå tilbage, mine døtre! Gå, for jeg er for gammel til at få en mand. Selv hvis jeg sagde: Der er endnu håb for mig, ja, selv hvis jeg havde en mand i nat og endnu fødte sønner, 
v13 skulle I så vente på dem til de blev voksne? Skulle I holde jer tilbage og ikke få mænd? Nej, mine døtre! Det er mere trist for mig end for jer at JHVHs hånd greb ud efter mig.<<
v14 Da græd de endnu mere, og Orpa kyssede sin svigermor farvel, men Ruth klyngede sig til hende.
v15 Da sagde hun: >>Se, din svigerinde er vendt tilbage til sit folk og til sin gud. Følg efter din svigerinde og vend tilbage!<<
v16 Og Ruth sagde: >>Tving mig ikke til at forlade dig og gå fra dig, for hvor du går hen, der vil jeg gå hen, og hvor du overnatter, der vil jeg overnatte. Dit folk er mit folk, og din Gud er min Gud.
v17 Hvor du dør, der vil jeg dø, og der vil jeg begraves. Må JHVH handle med mig sådan og føje mere til hvis andet end døden skiller os ad.{E: Bag dette udtryk ligger en meget højtidelig ed, hvor Ruth nedkalder død og anden ulykke over sig selv hvis hun ikke følger sin svigermor til den bitre ende.}<<
v18 Da hun så at hun var fast besluttet på at gå med hende, holdt hun op med at tale hende fra det.

==No'omi og Ruth kommer til Betlehem under byghøsten.==

v19 De gik begge til Betlehem. Da de kom til Betlehem, blev der opstandelse i hele byen, og de sagde: >>Er det ikke No'omi?<<
v20 Hun sagde til dem: >>Kald mig ikke No'omi{T: liflighed.}. Kald mig Mara{T: bitter.}, for den Almægtige har gjort det bittert for mig. 
v21 Jeg drog af sted med fulde hænder, men JHVH har ført mig hjem med tomme hænder. Hvorfor skulle I kalde mig No'omi, når JHVH har vidnet imod mig, og den Almægtige har behandlet mig dårligt?<< 
v22 Sådan kom No'omi tilbage, og Ruth, hendes moabitiske svigerdatter, var med hende da hun kom tilbage fra Moab, og de ankom sammen til Betlehem ved begyndelsen af byghøsten.

