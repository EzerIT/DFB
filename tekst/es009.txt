!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 20.12.2021>!!

===Esajas' Bog, kapitel 9===


==Esajas trøster det jødiske folk med løftet om evangeliets ord og om forløsningen gennem Messias, og han beskriver hans fødsel, person, virke og evige rige.==

v1 Det folk der vandrer i mørket, skal se et stort lys; over dem der bor i dødsskyggens{E: Vokaliseringen af *ṣalmāwet* er omdiskuteret. Som det står i den masoretiske tekst, skal det oversættes: >>dødsskygge<<, men ofte vokaliseres: *ṣalmut*, der skal oversættes: >>mørke<<.} land, skal et lys skinne.
v2 Du gør dets folk{E: Oversættelsen er omdiskuteret og teksten usikker. Ofte retter man teksten så der skal oversættes: >>jubelen<< (*haggilā*) i stedet for: >>dets folk<< (*haggôy lô*).} talrigt, du gør glæden stor; de skal glæde sig for dit ansigt, ligesom glæden er om høsten, ligesom man jubler når man fordeler bytte,
v3 for åget der tynger det, og stangen over dets ryg, dets slavefogeds stav, brækker du som på Midjans dag;
v4 for hver støvle der tramper i krigstummel, og hver uniform der er sølet til i blod, skal brændes som føde for ild;
v5 for et barn er født os, en søn er givet os, og herredømmet skal være på hans skulder, og man skal kalde ham Underfuld Rådgiver, Vældig Gud, Evighedsfader, Fredsfyrste.
v6 Herredømmet bliver stort, og fred bliver uden ende over Davids trone og over hans rige så han kan grundfæste det og understøtte det ved ret og retfærdighed fra nu og til evig tid; Hærskarers HERRES brændende iver {T: Kan også oversættes: >>nidkærhed<<.} skal gøre dette.

==Esajas forudsiger, hvordan filistrene og syrerne skal angribe og straffe Israels kongerige på grund af deres hovmod, hårdnakkethed og ugudelighed.==

v7 Herren har sendt et ord mod Jakob, og det er slået ned i Israel.
v8 Og hele folket skal høre det, Efraim og indbyggerne i Samaria, med deres hovmodighed og hjerters stolthed; de siger:
v9 >>Murstenene er faldet, men vi vil bygge med kvadersten; morbærtræerne er hugget om, men vi vil sætte cedertræer i stedet!<<
v10 Og JHVH skal rejse Rezins modstandere imod ham, og han vil ruste hans fjender.
v11 Syrerne forfra og filistrene bagfra åd Israel i én mundfuld. Med alt dette har hans vrede ikke lagt sig, men hans hånd er stadig udstrakt.
v12 Og folket har ikke omvendt sig til ham der slog det, og har ikke søgt JHVH Zebaoth.
v13 Derfor vil JHVH hugge hoved og hale, palmegran og siv af Israel på én og samme dag.
v14 Den gamle og den ansete, han er hovedet; men den profet der lærer løgn, han er halen.
v15 Og dette folks førere forfører det, og de i folket der lader sig føre, er fortabt.
v16 Derfor kan Herren ikke glæde sig over dets unge mænd og ikke forbarme sig over dets faderløse og over dets enker; for hver eneste er vanhellig og handler ondt, og hver en mund taler dumhed. Med alt dette har hans vrede ikke lagt sig, men hans hånd er stadig udstrakt.
v17 For ugudelighed brænder som en ild der fortærer torn og tidsler og antænder skovens tykninger, og de skal hvirvle højt op i røg.
v18 Landet er sat i brand i JHVH Zebaoths vrede; og folket er som det der fortæres af ild, de skåner ikke hinanden.
v19 Og man bider til højre og sulter alligevel, og man æder om sig til venstre og mættes ikke; enhver æder kødet af sin egen arm.
v20 Manasse er imod Efraim og Efraim imod Manasse: Begge er sammen imod Juda.  Med alt dette har hans vrede ikke lagt sig, men hans hånd er stadig udstrakt. 
