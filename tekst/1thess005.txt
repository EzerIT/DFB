!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 28.06.2024>!!
===Paulus' Første Brev til Thessalonikerne, kapitel 5===


==Om at være beredt==

v1 Men om tider og timer, brødre, har I ikke brug for at der skrives til jer, v2 for I ved selv nøje at Herrens dag kommer som en tyv om natten. v3 Når man siger: Fred og sikkerhed, så kommer undergangen pludselig over dem ligesom veerne over den gravide, og de skal ikke undslippe. v4 Men I, brødre, er ikke i mørket, for at dagen ikke skal overraske jer som en tyv, v5 for I er alle lysets børn og dagens børn. Vi tilhører ikke natten eller mørket, v6 så lad os derfor ikke sove som de øvrige, men lad os våge og være fornuftige. v7 For de som sover, sover om natten, og de som beruser sig, beruser sig om natten, v8 men fordi vi tilhører dagen, så lad os være fornuftige iførte troens og kærlighedens brynje og frelsens håb som hjelm, v9 for Gud har ikke bestemt os til vrede, men til besiddelse af frelsen ved vores Herre Jesus Kristus, v10 som døde i stedet for os for at vi, hvad enten vi våger eller sover, samtidig skal leve sammen med ham. v11 Derfor forman hinanden og opbyg den ene den anden, ligesom I også gør.

==Slutformaninger==

v12 Men vi beder jer, brødre, at anerkende dem som slider blandt jer, og som leder jer i Herren og vejleder jer, v13 og at værdsætte dem over al måde i kærlighed på grund af deres gerning. Hold fred med hinanden. v14 Vi formaner jer, brødre, vejled de uordentlige, trøst de modløse, tag jer af de svage, vær tålmodige mod alle. v15 Se til at ingen gengælder nogen ondt med ondt, men stræb altid efter det gode, både mod hinanden og mod alle. v16 Glæd jer altid, v17 bed uden ophør, v18 sig tak i alle situationer, for dette er Guds vilje i Kristus Jesus med jer. v19 Sluk ikke Ånden, v20 ringeagt ikke profetier, v21 men prøv alt, hold fat ved det gode, v22 hold jer fra det onde i enhver form. v23 Må fredens Gud selv hellige jer helt og bevare jeres ånd, sjæl og krop uangribelig ved vores Herre Jesu komme. v24 Trofast er han som kalder jer, han vil også gøre det. v25 Brødre, bed også for os.

==Hilsen==

v26 Hils alle brødrene med et helligt kys. v27 Jeg besværger jer ved Herren at I lader dette brev blive oplæst for alle brødrene. v28 Vores Herre Jesu Kristi nåde være med jer.
