!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 23.10.2023>!!

===Paulus' Andet Brev til Timotheus, kapitel 3===


==Om de sidste tider==

v1 Dette skal du vide, at i de sidste dage vil der komme vanskelige tider, v2 for menneskene vil være selviske, pengeglade, pralende, hovmodige, spottere, ulydige mod forældre, utaknemmelige, gudløse, v3 ukærlige, uforsonlige, bagtalere, ubeherskede, brutale, uden kærlighed til det gode, v4 forrædere, fremfusende, opblæste, elskere af nydelse snarere end af Gud. v5 De har gudsfrygts ydre, men har fornægtet dens kraft. Hold dig fra dem. v6 Til dem hører de som sniger sig ind i hjemmene og får kontrol over tåbelige kvinder, som er læsset med synder, som ledes af mange slags lyster, v7 som altid vil lære, men som aldrig kan komme til erkendelse af sandheden. v8 Ligesom Jannes og Jambres trodsede Moses, således trodser de også sandheden, mennesker som er ødelagt i deres tanker og ukvalificerede med hensyn til troen. Men de skal ikke få yderligere fremgang, for deres tåbelighed vil blive åbenbar for alle, ligesom det også blev for de to andre.

==Fasthold læren==

v10 Men du har efterfulgt mig i lære, i livsførelse, i beslutsomhed, i troskab, i tålmodighed, i kærlighed, i udholdenhed, v11 i forfølgelser og i lidelser, som jeg blev udsat for i Antiokia, i Ikonion og i Lystra. Sådanne forfølgelser har jeg udholdt, og Herren har reddet mig fra alt dette. v12 Men også alle de som vil leve gudfrygtigt i Kristus Jesus, vil blive forfulgt. v13 Men onde mennesker og bedragere vil gøre fremskridt til det værre når de bedrager, og de vil selv blive bedraget.{T: Ordret: >>idet de bedrages<<.} v14 Men du, bliv i det du har lært og er blevet overbevist om, fordi du kender dem du har lært det af, v15 og du kender fra barn de hellige Skrifter som kan gøre dig vis til frelse ved tro på Kristus Jesus. v16 Hele Skriften er inspireret af Gud og gavnlig til undervisning, til gendrivelse, til tilrettevisning og til opdragelse i retfærdighed, v17 for at Guds menneske kan blive kvalificeret, udrustet til al god gerning.


