!!<Modenhed: Færdig>!!
!!<Oversættelse: Svend Erik Petersen>!!
!!<Eksegetisk bearbejdning: Jørgen Bækgaard Thomsen>!!
!!<Litterært tjek: Trine Tøndering>!!
!!<Dato for denne version: 04.10.2023>!!
===Esajas' Bog, kapitel 35===

==Ørkenen skal blomstre==
v1 Ørken og tørt land, de skal glæde sig, 

ødemark skal juble og blomstre som rosen.{E: Det hebraiske ord, *ḥᵃvaṣṣālet*, er omdiskuteret, men betegner muligvis >>høsttidløs<<. Andre foreslår: >>affodil<< eller: >>narcis<<.}

v2 Den skal blomstre frodigt og juble, 

ja, den skal fryde sig med jubel.

Libanons herlighed bliver givet til den, 

Karmels og Sarons pragt; 

de skal se JHVHs herlighed, 

vor Guds pragt.

***

v3 Styrk slappe hænder, 

og gør kraftesløse knæ stærke!

v4 Sig til dem med ængsteligt hjerte: 

>>Vær stærke, frygt ikke! 

Se jeres Gud! 

Der kommer hævn, 

Guds gengældelse, 

han vil komme og frelse jer.<<

***

v5 Da skal blindes øjne åbnes 

og døves ører skal lukkes op.

v6 Da skal en halt springe som hjorten 

og en stums tunge juble; 

for vand bryder frem{T: Ordret: >>åbner sig<<.} i ørkenen 

og bække i ødemarken. 

v7 Det udtørrede land skal blive til dam 

og den tørstende jord til vandkilder; 

på sjakalers boplads, hvor den lejrer sig, 

er der voksested for rør og siv.

***

v8 Dér skal der være en hovedvej og vej,{T: >>og vej<< står ikke i alle håndskrifter.} 

og den skal kaldes Den Hellige Vej; 

ingen uren skal gå ad den, 

og når han går vejen for dem,{T: Som vejviser og leder.} 

skal tåber heller ikke flakke om.

v9 Dér skal der ikke være nogen løve, 

og rovdyr{T: Ordret: >>det voldsomme blandt dyrene<<.} kommer ikke op på den, 

de findes ikke; 

men genløste skal vandre der.

v10 JHVHs forløste skal vende tilbage,

og de kommer til Zion med jubel, 

og der skal være evig glæde i spidsen for dem; 

fryd og glæde skal nå dem, 

og sorg og suk skal flygte.


