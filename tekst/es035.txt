!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 18.11.2016>!!

===Esajas, kapitel 35===

==I modsætning til straffen over fjenderne skildrer profeten sit folks lykke under den kommende messias; med det trøster han de troende, 1-10.==


v1 Ørkenen og de tørre steder skal glæde sig, den øde mark skal fryde sig og blomstre som en rose.
v2 Den skal blomstre frodigt, den skal juble og synge med fryd, Libanons herlighed er givet til den, Karmels og Sarons pragt; de skal se JHVHs herlighed, vores Guds pragt.
v3 Styrk de afmægtige hænder, og giv de snublende knæ kraft!
v4 Sig til de mismodige i hjertet: >>Vær frimodige, frygt ikke! Se jeres Gud! Der kommer hævn, gengældelse fra Gud, han skal komme og frelse jer.<<
v5 Da skal de blindes øjne åbnes og de døves ører lukkes op.
v6 Da skal den halte springe som en hjort og den stummes tunge synge med fryd; for vande bryder frem i ørkenen og bække på den øde mark. 
v7 Og den glødende sandørken skal blive til sø og det tørstige sted til vandkilder; i den bolig, hvor der lå drager, skal der være voksested for rør og siv.
v8 Og der skal være en jævnet sti og vej, en vej, der kaldes helligdommens; ingen uren skal gå ad den, men den skal være for dem selv; de, der vandrer på denne vej, selv enfoldige, skal ikke fare vild.
v9 Der skal ikke være nogen løve, og intet rovdyr kommer derop eller findes der; men de genløste skal vandre der.
v10 Og JHVHs forløste skal vende tilbage og komme til Zion med frydesang, og der skal være evig glæde over deres hoved; fryd og glæde skal de opnå, og sorg og suk skal flygte.



