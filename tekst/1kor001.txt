!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 04.10.2023>!!
===Paulus' Første Brev til Korintherne, kapitel 1===

==Forord==

v1 Paulus, ved Guds vilje kaldet til Kristi Jesu apostel, og broderen Sosthenes v2 hilser Guds menighed, som er i Korinth, og som er blevet helliget i Kristus Jesus og kaldet til at være hellige, sammen med alle dem, som påkalder vores Herre Jesu Kristi navn på ethvert sted, deres og vores: v3 Nåde være med jer og fred fra Gud, vores Far, og Herren Jesus Kristus.

==Tak for menigheden==

v4 Jeg takker altid min Gud for jer på grund af hans nåde som blev givet jer i Kristus Jesus, v5 for i ham er I blevet rige på alt, på enhver tale og enhver erkendelse, v6 i samme omfang som vidnesbyrdet om Kristus er blevet styrket blandt jer, v7 så at I ikke mangler nogen nådegave mens I venter på åbenbaringen af vores Herre Jesus Kristus. v8 Han vil også styrke jer indtil enden så I er uangribelige på vores Herre Jesu Kristi dag. v9 Trofast er Gud, som kaldte jer til at have del{T: Ordret: >>delagtighed<<} i hans Søn, Jesus Kristus vores Herre.

==Om uenighed i menigheden==

v10 Men jeg formaner jer, brødre, ved vores Herre Jesu Kristi navn, at I alle skal være enige, og at der ikke må være splittelser blandt jer, men at I skal være forenede i de samme tanker og i den samme mening. v11 For det er blevet meddelt mig om jer, mine brødre, af Kloes folk, at der er stridigheder blandt jer. v12 Jeg mener dette: Enhver af jer siger: >>Jeg tilhører Paulus, jeg Apollos, jeg Kefas og jeg Kristus.<< v13 Men er Kristus blevet delt? Er Paulus blevet korsfæstet for jer? Eller blev I døbt til Paulus’ navn? v14 Jeg takker Gud for at jeg ikke har døbt nogen af jer, undtagen Krispus og Gajus, v15 for at ingen skal sige at I er blevet døbt til mit navn. v16 Dog har jeg også døbt Stefanas’ hus, ellers ved jeg ikke om jeg har døbt andre. v17 For Kristus sendte mig ikke for at døbe, men for at forkynde evangeliet, dog ikke med ordets visdom for at Kristi kors ikke skal blive virkningsløst.

==Kristus som Guds visdom og kraft==

v18 For ordet om korset er for dem som fortabes, en tåbelighed, men for dem som frelses, er det Guds kraft. v19 For der står skrevet:

	Jeg vil ødelægge de vises visdom,

	og jeg vil tilintetgøre de fornuftiges fornuft.

v20 Hvor er der en vís? Hvor er der en skriftlærd? Hvor er der en debattør i denne verden? Har Gud ikke gjort denne verdens visdom til tåbelighed? v21 For da verden ved Guds visdom ikke kendte Gud i hans visdom, besluttede Gud at frelse dem som tror, ved forkyndelsens tåbelighed. v22 For jøder kræver tegn, og grækere kræver visdom, v23 men vi forkynder Kristus som korsfæstet, for jøder et anstød til fald og for grækere en tåbelighed, v24 men for de kaldede selv, både jøder og grækere, Kristus som Guds kraft og Guds visdom, v25 for Guds tåbelighed er visere end mennesker, og Guds svaghed er stærkere end mennesker. v26 For læg mærke til jeres kaldelse, brødre, at der ikke var mange menneskeligt{T: Ordret: >>efter kødet<<} vise, ikke mange magtfulde, ikke mange ansete, v27 men Gud udvalgte det tåbelige i verden for at bringe skam over de vise, og Gud udvalgte det svage i verden for at bringe skam over det stærke, v28 og Gud udvalgte det ringe og det ringeagtede, som ikke er noget, for at gøre det som er noget, til intet v29 for at intet menneske{T: Ordret: >>kød<<} skal rose sig over for Gud. v30 Men I er i Kristus på grund af ham som for os er blevet visdom fra Gud: Retfærdighed og helligelse og løskøbelse, v31 for at, som der står skrevet: >>Den, som roser sig, skal rose sig af Herren.<<


