!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 20.12.2023>!!
===Paulus' brev til romerne, kapitel 10===


==Israels egen retfærdighed og troens retfærdighed==

v1 Brødre, det er mit hjertes ønske og min bøn til Gud for dem at de må blive frelst. v2 For jeg vidner om dem at de brændte{T: Alternativ oversættelse: >>havde nidkærhed<<.} for Gud, men ikke med forståelse, v3 for da de var uvidende om Guds retfærdighed og søgte at opstille deres egen retfærdighed, underordnede de sig ikke under Guds retfærdighed. v4 For Kristus er lovens mål til retfærdighed for enhver som tror. 

==Lovens og troens retfærdighed==

v5 For Moses skriver om retfærdigheden på grund af loven:{H: 3 Mos 18,5.} >>Det menneske som gør disse ting, skal leve ved dem.<< v6 Men retfærdigheden på grund af tro siger således:{H: 5 Mos 30,13} >>Sig ikke i dit hjerte: Hvem vil stige op til himlen?<< Det vil sige for at hente Kristus ned, v7 eller: >>Hvem vil stige ned til afgrunden?<< Det vil sige for at hente Kristus op fra de døde. v8 Men hvad siger den? >>Ordet er dig nær i din mund og i dit hjerte,<< det vil sige troens ord som vi forkynder. v9 For hvis du bekender med din mund at Jesus er Herre, og tror i dit hjerte at Gud oprejste ham fra de døde, vil du blive frelst, v10 for med hjertet tror man til retfærdighed, og med munden bekender man til frelse. v11 For Skriften siger:{H: Es 28,16; Sl 25,3.} >>Enhver, som tror på ham, vil ikke blive skuffet.<< v12 For der er ikke forskel på jøde og græker, for den samme er Herre over alle og rig nok for alle som påkalder ham. v13 For >>enhver som påkalder Herrens navn, vil blive frelst.<<{H: Joel 3,5.}

==Israels skyld==

v14 Hvordan skal de da påkalde ham som de ikke er kommet til tro på? Hvordan skal de komme til tro på ham som de ikke har hørt om? Hvordan skal de høre uden at nogen forkynder? v15 Hvordan skal de forkynde uden at de er blevet sendt? Ligesom der står skrevet: >>Hvor smukke er de fødder som forkynder det gode.<< v16 Men ikke alle adlød evangeliet, for Esajas siger: >>Herre, hvem troede vort budskab?<< v17 Altså kommer troen af det som høres, og det som høres, kommer ved Kristi ord. v18 Men jeg siger: Har de ikke hørt? Jo vist:

	Deres stemme er nået ud til hele verden

	og deres ord til verdens grænser.

v19 Men jeg siger: Har Israel ikke forstået? Først siger Moses: 

	Jeg vil vække jeres misundelse mod et folk som ikke er et folk,

	mod et uforstandigt folk vil jeg vække jeres vrede.

v20 Esajas dristede sig til at sige: 

	Jeg blev fundet af dem som ikke søgte mig.

	Jeg viste mig for dem som ikke spurgte efter mig.

v21 Og om Israel siger han:

	Hele dagen rakte jeg mine hænder ud

	mod et ulydigt og genstridigt folk.


