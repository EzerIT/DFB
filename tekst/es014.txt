!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 10.08.2016>!!

===Esajas' Bog, kapitel 14===

==Babylon skal ødelægges så jøderne kan befris af deres fangenskab.==

v1 For JHVH skal forbarme sig over Jakob og igen udvælge Israel og lade dem bosætte sig i deres land; og den fremmede skal slutte sig til dem og holde sig til Jakobs hus.
v2 Og folkene skal tage dem og føre dem til deres hjem, og Israels hus skal tage dem i besiddelse som tjenere og tjenestepiger i JHVHs land og holde dem fanget som de selv var fanget af, og regere over deres undertrykkere.

==Alle folk og dødsriget skal glæde sig over Babylons fald og undres over det; JHVH gennemfører sine trusler imod den.==

v3 Og det skal ske på den dag når JHVH skaffer dig ro efter din trængsel og uro og efter det hårde slaveri som man lod dig trælle under:
v4 Så skal du give dig til at synge denne sang imod kongen af Babylon og sige: >>Se hvor undertrykkeren er færdig! Se hvor trykket er lettet!<<
v5 JHVH har brækket de ugudeliges stav, herskernes spir,
v6 der slog folkene i grusomhed med ustandselige slag og regerede over folkeslag i vrede med skånselsløs forfølgelse.
v7 Hele jorden hviler og har ro, de bryder ud i jubelråb.
v8 Cypresserne glæder sig også over dig, ja, cederne på Libanon, og siger: >>Siden du blev liggende, kommer ingen op for at fælde os.<<
v9 Dødsriget hernede ryster for dig, for at møde dig når du kommer; på grund af dig får det de døde til at rejse sig, alle jordens herskere, det får alle folkenes konger til at rejse sig fra deres troner.
v10 De svarer alle sammen og siger til dig: >>Du er blevet kraftløs som vi er, nu ligner du os!<<
v11 Din storhed med dine harpers klang er kastet ned i dødsriget; orme bredes ud under dig, maddiker dækker dig til.
v12 Hvordan er du dog faldet ned fra himlen, du morgenstjerne, du morgenrødens søn? Hvordan er du dog fældet til jorden, du der trampede folkeslag ned?
v13 Og du sagde til dit hjerte: >>Jeg vil stige op til himlen, rejse min trone op over Guds stjerner, og jeg vil sidde på rådsforsamlingsbjerget længst mod nord;
v14 jeg vil fare op over de højeste skyer, jeg vil være ligesom Den Højeste!<<
v15 Men til dødsriget skal du fare ned, til hulens nederste bund!
v16 Den der ser dig, skal stirre på dig, de skal se undrende på dig og sige: >>Er det virkelig den mand der fik jorden til at ryste, der fik rigerne til at bæve,
v17 der gjorde verden til en ørken og lagde dens byer i ruiner, der ikke satte sine fanger fri for at lade dem gå hjem?<<
v18 Alle folkenes konger, de ligger alle sammen hver i sit hus med ære;
v19 men du, du er smidt hen uden grav, som en foragtet kvist, dækket til med dræbte, der er gennemboret med sværd, der styrtede ned i stengravens dyb; du er som et fladtrådt ådsel.
v20 Du skal ikke begraves sammen med dem, for du har ødelagt dit land, slået dit folk ihjel; de ondes afkom skal ikke nævnes for evigt.
v21 Gør klar til et blodbad for hans børn på grund af deres fædres misgerning så de ikke rejser sig, hverken til at arve jorden eller til at fylde jorden med byer.
v22 For jeg vil rejse mig imod dem, siger JHVH Zebaoth, og udrydde Babylons navn og hans tiloversblevne og søn og sønnesøn, siger JHVH.
v23 Og jeg vil gøre den til bosted for pindsvin og til sumpe og feje den væk med ødelæggelsens kost, siger JHVH Zebaoth.
v24 JHVH Zebaoth har svoret og sagt: >>Sandelig, som jeg har tænkt, skal det ske, og som jeg har besluttet, skal det stå fast:
v25 At jeg skal knuse Assur i mit land og trampe ham ned på mine bjerge så hans åg skal tages fra dem, og hans byrde fjernes fra deres skuldre!<<
v26 Det er det råd der er besluttet over hele jorden, og det er den hånd der er strakt ud over alle folkeslag.
27 For det er JHVH der har besluttet det, og hvem vil så forhindre det? Og hans hånd er strakt ud, og hvem vil så fjerne den?

==Esajas profeterer om hvordan Ezekias, kong Akas' søn, skal ydmyge og underkue filistrene.==

v28 I det år hvor kong Akas døde, kom denne profeti:
v29 Glæd dig ikke, hele du filisterland, over at hans stav som slog dig, er brækket; for af slangens rod skal der komme en basilisk, og dens afkom skal blive en flyvende drage.
v30 Og de førstefødte af de ringe skal finde mad og de fattige ligge trygt; men jeg vil
 kvæle din rod med sult, og man skal dræbe din rest.
v31 Hyl, du port! Skrig, du by! Vær modfalden, hele du filisterland! For der skal komme en røg fra norden, og i hans hærskarer er der ingen, der kommer for sent.
v32 Og hvad skal man svare folkets budbringer? - At JHVH har lagt Zions grund fast, og at de arme i hans folk skal have tilflugt i den.
