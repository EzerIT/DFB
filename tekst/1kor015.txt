!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 04.10.2023>!!
===Paulus' Første Brev til Korintherne, kapitel 15===


==Kristi opstandelse==

v1 Brødre, jeg vil meddele jer evangeliet som jeg har forkyndt for jer, som I også har modtaget, som I også står i, v2 og som I også frelses ved hvis I holder fast ved det ord hvormed jeg forkyndte det, ellers var det forgæves at I kom til tro. v3 For jeg overgav jer, som noget af det første, hvad I også har modtaget: At Kristus døde for vores synder efter Skrifterne, v4 at han blev begravet, at han er blevet oprejst på den tredje dag efter Skrifterne, v5 og at han viste sig for Kefas, derefter for de tolv, v6 derefter viste han sig for over fem hundrede brødre på én gang, de fleste af dem lever endnu, men nogle er sovet hen, v7 derefter viste han sig for Jakob, derefter for alle apostlene, v8 men sidst af alle viste han sig også for mig, der er som et for tidlig født foster.

v9 For jeg er den ringeste af apostlene, og jeg er ikke værdig at kaldes apostel, for jeg har forfulgt Guds menighed, v10 men ved Guds nåde er jeg den jeg er, og hans nåde mod mig har ikke været forgæves, men jeg har slidt mere end dem alle, dog ikke jeg, men Guds nåde som er sammen med mig. v11 Altså, hvad enten det er mig eller de andre, sådan forkynder vi, og sådan har I troet.

==De dødes opstandelse==

v12 Men når der forkyndes om Kristus at han er blevet oprejst fra de døde, hvorledes kan nogle blandt jer sige at der ikke findes nogen opstandelse fra de døde? v13 Men hvis der ikke findes nogen opstandelse fra de døde, så er Kristus heller ikke blevet oprejst. v14 Men hvis Kristus ikke er blevet oprejst, så er også vores forkyndelse tom og jeres tro tom, v15 og vi fremstår som nogle der er falske vidner om Gud fordi vi har vidnet mod Gud at han har oprejst Kristus, som han ikke har oprejst hvis altså døde ikke oprejses. v16 For hvis døde ikke oprejses, så er Kristus heller ikke blevet oprejst, v17 men hvis Kristus ikke er blevet oprejst, er jeres tro forgæves, og I er endnu i jeres synder, v18 og så er de hensovede i Kristus gået fortabt. v19 Hvis vi alene i dette liv har håbet på Kristus, er vi de ynkværdigste af alle mennesker.

v20 Men nu er Kristus blevet oprejst fra de døde som en førstegrøde af de hensovede. v21 For døden kom jo ved et menneske, og de dødes opstandelse kom ved et menneske. v22 For ligesom alle dør i Adam, således vil også alle blive levende i Kristus. v23 Men enhver i sin egen gruppe: Som førstegrøde Kristus, derefter ved hans komme dem som tilhører Kristus, v24 derefter kommer afslutningen når han overgiver riget til Gud og Faderen, når han har overvundet enhver magt og enhver myndighed og kraft. v25 For han skal herske som konge indtil >>han får lagt alle fjenderne under hans fødder<<. v26 Som den sidste fjende overvindes døden, v27 for >>alt har han underlagt under hans fødder<<. Men når han siger at alt er blevet underlagt ham, er det tydeligt at det er undtagen ham som har underlagt ham alt. v28 Men når alt er blevet underlagt ham, så vil også Sønnen selv underlægge sig ham som har underlagt ham alt, for at Gud kan være alt i alle.

v29 Hvad vil de ellers udrette, de som lader sig døbe for de døde? Hvis døde i det hele taget ikke bliver oprejst hvorfor så lade sig døbe for dem? v30 Hvorfor udsætter vi os også for fare hver time? v31 Jeg dør dagligt, så sandt I, brødre, er min stolthed som jeg har i Kristus Jesus vores Herre. v32 Hvis jeg som menneske har kæmpet mod vilde dyr i Efesos hvad gavnede det mig? Hvis døde ikke bliver oprejst, så lad os spise og drikke, for i morgen skal vi dø. v33 Lad jer ikke bedrage:

	>>Dårligt selskab ødelægger gode skikke.<<

v34 Bliv ædru som ret er, og synd ikke, for nogle har ikke gudserkendelse, til skam for jer siger jeg det.

v35 Men vil nogen sige: >>Hvorledes oprejses de døde? Og med hvilken krop kommer de?<< v36 Tåbe, det du sår, bliver ikke levende hvis det ikke dør, v37 og det du sår, sår du ikke som den krop den bliver til, men et nøgent korn, for eksempel hvede eller noget andet. v38 Men Gud giver det en krop som han har besluttet, og til ethvert sædekorn dets egen krop. v39 Ikke alt kød er det samme kød, men menneskers er ét, kvægets kød er et andet, fugles kød er et andet, og fisks kød er et andet. v40 Der er himmelske kroppe og jordiske kroppe, men de himmelskes herlighed er en slags, men de jordiskes en anden slags, v41 Solen har en herlighed, månen en anden herlighed og stjernerne en anden herlighed, for stjerne er forskellig fra stjerne i herlighed. v42 Således er det også med de dødes opstandelse. Der sås i forgængelighed, men der oprejses i uforgængelighed. v43 Der sås i vanære, men der oprejses i herlighed, der sås i svaghed, men der oprejses i kraft, v44 der sås en sjælelig krop, men der oprejses en åndelig krop. Når der er en sjælelig krop, er der også en åndelig. v45 Således står der også skrevet: >>Det første menneske, Adam, blev til en levende sjæl.<< Den sidste Adam blev til en ånd som gør levende. v46 Men det åndelige er ikke det første, men det sjælelige, derefter kommer det åndelige. v47 Det første menneske var af jord, jordisk, det andet menneske er fra himlen. v48 Som den jordiske var, sådan er også de jordiske, og som den himmelske er, sådan er også de himmelske. v49 Ligesom vi har båret den jordiskes billede, vil vi bære den himmelskes billede.

v50 Men dette siger jeg jer, brødre, at kød og blod kan ikke arve Guds rige, og det forgængelige arver ikke det uforgængelige. v51 Se, jeg siger jer en hemmelighed: Vi skal ikke alle hensove, men vi skal alle forvandles v52 i ét nu, i et øjeblik, ved den sidste basun, for basunen vil lyde, og de døde vil blive oprejst som uforgængelige, og vi vil blive forvandlet. v53 For det forgængelige skal iføres uforgængelighed, og det dødelige skal iføres udødelighed. v54 Men når det forgængelige har iført sig uforgængelighed, og det dødelige har iført sig udødelighed, så vil det ord som er skrevet, blive opfyldt:

	>>Døden er blevet opslugt til sejr.

	v55 Død, hvor er din sejr?

	Død, hvor er din brod?<<

v56 Men dødens brod er synden, og syndens kraft er loven. v57 Men tak til Gud som giver os sejren ved vores Herre Jesus Kristus. v58 Derfor, mine elskede brødre, vær faste, urokkelige, altid rige i Herrens gerning fordi I ved at jeres arbejde ikke er forgæves i Herren.


