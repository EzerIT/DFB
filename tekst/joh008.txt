!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 15.12.2025>!!

===Johannesevangeliet, kapitel 8===


==Den utro kvinde==

v1 Jesus gik ud til Oliebjerget.{T: Beretningen om den utro kvinde mangler i de ældste og bedste håndskrifter.} v2 Ved daggry kom han igen til templet, og hele folket kom til ham, og han satte sig og underviste dem. v3 Men de skriftlærde og farisæerne bringer en kvinde som er grebet i ægteskabsbrud, og da de havde stillet hende i midten, v4 siger de til ham: >>Lærer, denne kvinde er grebet på fersk gerning, mens hun begik ægteskabsbrud. v5 I loven har Moses befalet os at stene den slags. Hvad siger du?<< v6 Men de sagde dette for at prøve ham, for at de kunne have noget at anklage ham for. Men Jesus bøjede sig ned og skrev med fingeren på jorden. v7 Men da de blev ved med at spørge ham, rettede han sig op og sagde til dem: >>Den af jer som er uden synd, skal være den første til at kaste sten mod hende.<< v8 Igen bøjede han sig ned og skrev på jorden. v9 Men da de hørte det, gik de bort, den ene efter den anden, de ældste først, og han blev efterladt alene med kvinden, som var i midten. v10 Jesus rettede sig op og sagde til hende: >>Kvinde, hvor er de? Har ingen fordømt dig?<< v11 Hun sagde: >>Ingen, Herre.<< Jesus sagde til hende: >>Jeg fordømmer dig heller ikke. Gå, og synd fra nu af ikke mere.<<

==Verdens lys==

v12 Så talte Jesus igen til dem: >>Jeg er verdens lys; den som følger mig, skal ikke vandre i mørket, men have livets lys.<< v13 Så sagde farisæerne til ham: >>Du vidner om dig selv, dit vidnesbyrd er ikke sandt.<< v14 Jesus svarede dem: >>Selv hvis jeg vidner om mig selv, er mit vidnesbyrd sandt, for jeg ved hvorfra jeg er kommet, og hvor jeg går hen, men I ved ikke hvorfra jeg kommer, eller hvor jeg går hen. v15 I dømmer menneskeligt,{T: Ordret: >>efter kødet<<.} jeg dømmer ingen. v16 Og hvis jeg dømmer, er min dom sand, for jeg dømmer ikke alene, men jeg og Faderen, som har sendt mig. v17 I jeres lov står der skrevet at to menneskers vidnesbyrd er sandt. v18 Jeg er den som vidner om mig selv, og Faderen, som har sendt mig, vidner om mig.<< v19 Da sagde de til ham: >>Hvor er din far?<< Jesus svarede: >>I kender hverken mig eller min Far, hvis I kendte mig, ville I også kende min Far.<< v20 Disse ord talte han ved tempelblokken mens han underviste i templet, og ingen greb ham, for hans time var endnu ikke kommet.

v21 Så sagde han igen til dem: >>Jeg går bort, og I vil søge efter mig, men I vil dø i jeres synder; hvor jeg går bort, kan I ikke komme.<< v22 Så sagde jøderne: >>Mon han vil slå sig selv ihjel, siden han siger: Hvor jeg går bort, kan I ikke komme?<< v23 Han sagde til dem: >>I er fra neden, men jeg er fra oven. I er af denne verden, jeg er ikke af denne verden. v24 Derfor har jeg sagt jer: I vil dø i jeres synder, for hvis I ikke tror at jeg er den jeg er, vil I dø i jeres synder.<< v25 Så sagde de til ham: >>Hvem er du?<< Jesus sagde til dem: >>Det som jeg har sagt jer fra begyndelsen. v26 Jeg har meget at sige om jer og dømme, men den som har sendt mig, er sandfærdig, og jeg taler til verden det som jeg har hørt af ham.<< v27 De forstod ikke at han talte til dem om Faderen. v28 Så sagde Jesus til dem: >> Når I får ophøjet Menneskesønnen, vil I forstå at jeg er den jeg er, og jeg gør intet af mig selv, men jeg taler ligesom Faderen har undervist mig. v29 Og han som har sendt mig, er med mig, han har ikke efterladt mig alene, for jeg gør altid det som er velkomment for ham.<<

v30 Mens Jesus talte dette, kom mange til tro på ham. v31 Da sagde Jesus til de jøder som var kommet til tro på ham: >>Hvis I bliver i mit ord, er I sandelig mine disciple, v32 og I vil forstå sandheden, og sandheden vil frigøre jer.<< v33 De svarede ham: >>Vi er Abrahams efterkommere, og vi har aldrig været slaver for nogen, hvordan kan du sige: I vil blive frie?<< v34 Jesus svarede dem: >>Sandelig, sandelig siger jeg jer: Enhver som gør synd, er syndens slave. v35 Men slaven bliver ikke for evigt i huset, sønnen bliver for evigt. v36 Hvis da Sønnen får frigjort jer, vil I virkelig være frie. v37 Jeg ved at I er Abrahams efterkommere, men I stræber efter at slå mig ihjel fordi mit ord ikke har plads i jer. v38 Det jeg har set hos Faderen, taler jeg, og I gør det I har hørt af jeres far.<< v39 De svarede ham: >>Vores far er Abraham.<< Jesus siger til dem: >>Hvis I er Abrahams børn, ville I gøre Abrahams gerninger, v40 men nu stræber I efter at slå mig ihjel, et menneske som har sagt jer sandheden, som jeg har hørt af Faderen. Dette har Abraham ikke gjort. v41 I gør jeres fars gerninger.<< De sagde da til ham: >>Vi er ikke født i utugt, vi har én far, Gud.<< v42 Jesus sagde til dem: >>Hvis Gud var jeres far, ville I elske mig, for jeg er udgået og kommet fra Gud, for jeg er heller ikke kommet af mig selv, men han har sendt mig. v43 Hvorfor forstår I ikke min tale? Fordi I ikke kan høre mit ord. v44 I er af Djævelen, jeres far, og I vil udføre jeres fars lyster. Han var en morder fra begyndelsen, og han står ikke i sandheden, for der er ikke sandhed i ham. Når han taler løgnen, taler han af sit eget, for han er en løgner og dens far. v45 Men I tror mig ikke fordi jeg siger sandheden. v46 Hvem af jer kan overbevise mig om nogen synd? Hvis jeg taler sandhed, hvorfor tror I mig ikke? v47 Den som er af Gud, hører Guds ord; derfor hører I mig ikke fordi I ikke er af Gud.<<

v48 Jøderne sagde til ham: >>Siger vi ikke med rette at du er en samaritaner og besat?<< v49 Jesus svarede: >>Jeg er ikke besat, men jeg respekterer min Far, og I respekterer ikke mig. v50 Jeg stræber ikke efter min ære. Der er en som stræber efter den og dømmer. v51 Sandelig, sandelig siger jeg jer, hvis nogen bevarer mit ord, skal han aldrig i evighed se døden.<< v52 Da sagde jøderne til ham: >>Nu ved vi at du er besat. Abraham døde, og profeterne, og du siger: Hvis nogen bevarer mit ord, skal han aldrig i evighed smage døden. v53 Er du større end vores far Abraham, som døde? Og profeterne døde. Hvem gør du dig til?<< v54 Jesus svarede: >>Hvis jeg ærer mig selv, er min ære intet. Det er min Far som ærer mig, ham om hvem I siger: Han er vores Far, v55 og I har ikke kendt ham, men jeg kender ham, og hvis jeg siger: Jeg kender ham ikke, vil jeg være en løgner ligesom jer, men jeg kender ham, og jeg bevarer hans ord. v56 Abraham, jeres far, jublede over at skulle se min dag, og han så den og glædede sig.<< v57 Da sagde jøderne til ham: >>Du er endnu ikke 50 år, og du har set Abraham?<< v58 Jesus sagde til dem: >> Sandelig, sandelig siger jeg jer: Før Abraham blev født, var jeg.<< v59 Så tog de sten op for at kaste dem mod ham, men Jesus skjulte sig og gik ud af templet.

