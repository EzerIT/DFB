!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 13.09.2017>!!

===Markusevangeliet, kapitel 9===

==Jesus bliver åbenbaret i herlighed på bjerget, 2-10, og besvarer disciplenes spørgsmål om Elias, 11-13. Han helbreder en besat dreng, 14-29. Han forudsiger sin lidelse, død og opstandelse anden gang, 30-32. Han irettesætter disciplene for deres magtkamp, 33-37, misbilliger, at de har forbudt en mand at uddrive onde ånder i hans navn, 38-41. Han taler om forargelse, 42-50.==

v2 Og seks dage derefter tog Jesus Peter og Jakob og Johannes med sig og førte dem alene afsides op på et højt bjerg, og han blev forvandlet for deres øjne. v3 Og hans tøj blev skinnende, meget hvidt, så ingen blegemand på jorden kan gøre tøj så hvidt. v4 Og Elias sammen med Moses viste sig for dem, og de var i samtale med Jesus. v5 Og Peter tog ordet og sagde: >>Rabbi, hvor er det godt, at vi er her, og lad os bygge tre hytter, en til dig og en til Moses og en til Elias.<< v6 For han vidste ikke, hvad han skulle sige; for de var blevet helt forfærdede. v7 Og der kom en sky, der dækkede dem; og der kom en stemme fra skyen: >>Han er min Søn, den elskede, hør ham!<< v8 Og pludselig, da de så sig om, så de ikke længere andre end Jesus alene hos dem. v9 Og da de gik ned fra bjerget, befalede han dem, at de ikke måtte fortælle nogen, hvad de havde set, førend Menneskesønnen var opstået fra de døde. v10 Og de holdt dette ord for sig selv og spurgte hinanden, hvad det er at opstå fra de døde. 

v11 Og de spurgte ham og sagde: >>De skriftkloge siger jo, at Elias bør komme først?<< v12 Men han sagde til dem: >>Elias kommer først og genopretter alting; og hvordan er der skrevet om Menneskesønnen? At han skal lide meget og foragtes. v13 Men jeg siger jer, at Elias både er kommet, og at de gjorde med ham alt, hvad de ville, efter hvad der er skrevet om ham.<<

v14 Og da de kom til disciplene, så de en stor folkemængde omkring dem og skriftkloge, der diskuterede med dem. v15 Og med det samme, da de så ham, studsede hele mængden og løb hen og hilste på ham. v16 Og han spurgte dem: >>Hvad er det, I diskuterer med dem om?<< v17 Og én i mængden svarede ham: >>Mester! Jeg er kommet med min søn til dig; han har en stum ånd. v18 Og hvor som helst den griber ham, river og slider den i ham, og han fråder og skærer tænder, og han visner hen; og jeg har sagt til dine disciple, at de skulle uddrive den, og de kunne ikke.<< v19 Men han svarede dem og sagde: >>Åh, din vantro slægt! Hvor længe skal jeg være hos jer,  hvor længe skal jeg holde jer ud? Kom hen til mig med ham!<< v20 Og de førte ham hen til ham; og da han så ham, rev og sled ånden øjeblikkelig i ham og han faldt om på jorden og væltede sig rundt og frådede. v21 Og han spurgte hans far: >>Hvor længe er det siden, at det her er kommet over ham?<< Men han sagde: >>Fra barndommen af; v22 og den har tit kastet ham både i ild og vand for at ødelægge ham; men hvis du kan gøre noget, så forbarm dig over os og hjælp os!<< v23 Men Jesus sagde til ham: >>Hvis du kan! Alle ting er mulige for den, der tror.<< v24 Med det samme råbte barnets far og sagde med tårer: >>Jeg tror, hjælp min vantro!<<  v25 Men da Jesus så, at folkemængden stimlede sammen, truede han den urene ånd og sagde til den: >>Din stumme og døve ånd! Jeg befaler dig: Far ud af ham, og far ikke mere ind i ham!<< v26 Da skreg og rev og sled den meget i ham og fór ud, og han blev om død, så at de fleste sagde: >>Han er død.<< v27 Men Jesus tog ham ved hånden og rejste ham op; og han stod op. v28 Og da han var kommet ind i et hus, spurgte hans disciple ham i enrum: >>Hvorfor kunne vi ikke uddrive den?<< v29 Og han sagde til dem: >>Den slags kan ikke fare ud ved noget andet end ved bøn og faste.<<

v30 Og da de gik ud derfra, passerede de igennem Galilæa, og han ville ikke, at nogen skulle vide det. v31 For han underviste sine disciple og sagde til dem: >>Menneskesønnen udleveres i menneskers hænder, og de skal slå ham ihjel; og når han er slået ihjel, skal han opstå tre dage efter.<< v32 Men de forstod ikke det, han sagde, og de var bange for at spørge ham.

v33 Og de kom til Kapernaum, og da han var kommet ind i huset, spurgte han dem: >>Hvad var det, I gik og talte med hinanden om på vejen?<< v34 Men de sagde ikke noget; for de havde undervejs talt med hinanden om, hvem der var den største. v35 Og han satte sig og kaldte på de tolv og sagde til dem: >>Hvis nogen vil være den første, skal han være den sidste af alle og alles tjener.<< v36 Og han tog et lille barn og stillede det midt iblandt dem og tog det i sine arme og sagde til dem: v37 >>Den, der tager imod ét af disse små børn for mit navns skyld, tager imod mig; og den, der tager imod mig, tager ikke imod mig, men den, der sendte mig ud.<<

v38 Johannes sagde til ham: >>Mester! Vi så én, der ikke følger os, uddrive onde ånder i dit navn; og vi forbød ham det, fordi han ikke følger os.<< v39 Men Jesus sagde: >>I skal ikke forbyde ham det; for der er ingen, der gør et under i mit navn og straks efter kan tale ondt om mig. v40 For den, der ikke er imod os, er for os. v41 For den, der giver jer et krus vand at drikke i mit navn, fordi I hører Kristus til, sandelig siger jeg jer: Han skal bestemt ikke gå glip af sin løn. 

v42 Og det var bedre for den, der forarger en af de her små, der tror, at der lå en møllesten om hans hals, og han var kastet i havet. v43 Og hvis din hånd forarger dig, så hug den af; det er bedre for dig at gå som en krøbling ind til livet end at have to hænder og ryge i helvede til den uudslukkelige ild, v44 [hvor deres orm ikke dør, og ilden ikke slukkes]{T: Verset findes ikke i alle håndskrifter}. v45 Og hvis din fod forarger dig, så hug den af; det er bedre for dig at gå lam ind til livet end at have to fødder og og blive kastet i helvede, v46 [hvor deres orm ikke dør, og ilden ikke slukkes]{T: Verset findes ikke i alle håndskrifter}. v47 Og hvis dit øje forarger dig, så riv det ud; det er bedre for dig at gå enøjet ind i Guds rige end at have to øjne og blive kastet i helvede, v48 hvor deres orm ikke dør, og ilden ikke slukkes. v49 For enhver skal saltes med ild, og ethvert offer skal saltes med salt. v50 Saltet er godt; men hvis saltet bliver saltløst, hvad vil I så givet det kraften tilbage med? Hav salt i jer selv, og hold fred med hinanden!<<









































