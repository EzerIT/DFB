!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 23.10.2023>!!

===Paulus' Andet Brev til Timotheus, kapitel 4===


==Troskab i tjenesten==

v1 Jeg indskærper dig over for Gud og Kristus Jesus, som skal dømme levende og døde, og ved hans tilsynekomst og hans rige: v2 Forkynd ordet, vær rede i tide og utide, overbevis, irettesæt, forman med al tålmodighed og undervisning. v3 For der vil komme en tid, da man ikke vil tolerere den sunde lære, men man vil ophobe lærere i overensstemmelse med egne lyster, fordi de kildrer deres ører, v4 og de vil vende deres ører bort fra sandheden og vende sig til myter. v5 Men du, vær bevidst i alt, lid ondt, gør din gerning som evangelist og fuldfør din tjeneste.

==Oplysninger om personlige forhold==

v6 For mit blod udgydes allerede, og tiden til mit opbrud er kommet. v7 Jeg har kæmpet den gode kamp, fuldført løbet og bevaret troen, v8 nu ligger retfærdighedens sejrskrans parat til mig, som Herren, den retfærdige dommer, vil give mig på den dag, og ikke alene mig, men også alle dem som elsker hans tilsynekomst.

v9 Skynd dig at komme til mig snart, v10 for Demas har forladt mig fordi han fik kærlighed til den nuværende verden, og er rejst til Thessalonika. Kreskens er rejst til Galatien, Titus til Dalmatien. v11 Kun Lukas er hos mig. Tag Markus med og bring ham med dig, for han er nyttig i tjenesten. v12 Tykikos har jeg sendt til Efesos. v13 Den kappe jeg efterlod i Troas hos Karpos, skal du tage med når du kommer, og bøgerne, især dem på pergament. v14 Smeden Alexander har gjort mig meget ondt, Herren vil gengælde ham i forhold til hans gerninger. v15 Ham skal du også vogte dig for, for han har sat sig hårdt imod vores ord. v16 Under mit første forsvar var der ingen som hjalp mig, men alle forlod mig. Lad det ikke blive tilregnet dem! v17 Men Herren stod hos mig og styrkede mig for at min forkyndelse kunne blive fuldført og alle hedninger høre den, og jeg kunne blive reddet fra løvens gab. v18 Herren vil redde mig fra al ond gerning og vil bringe mig frelst til sit himmelske rige. Ham være herlighed i evighedernes evigheder, amen.

==Hilsner==

v19 Hils Priska og Akvila og Onesiforos’ hus. v20 Erastos blev i Korinth, og Trofimos efterlod jeg syg i Milet. V21 Skynd dig at komme før vinteren. Eubulos, Pudens, Linus, Claudia og alle brødrene hilser dig. v22 Herren være med din ånd. Nåden være med jer.


