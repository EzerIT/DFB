!!<Oversættelse: Jørgen Bækgaard Thomsen>!!
!!<Eksegetisk bearbejdning: Lydia Nørrelykke Gad>!!
!!<Litterært tjek: Trine Tøndering>!!
!!<Dato for denne version: 22.05.2023>!!

===Salme 139===

==Overskrift==
v1 Til korlederen.{E: Betydningen af *lamnaṣṣēₐḥ* er usikker, men det er sandsynligvis afledet af et verbum der betyder >>dirigere<<}

Af David. En salme.

==HERREN er alvidende{E: Verberne i v. 1-5 står i qatal og wayyiqtol, der normalt angiver fortid. Her angiver versene det som har været gældende indtil det aktuelle øjeblik, og som salmisten derfor ved, stadig gælder. Qatal/wayyiqtol understreger at det ikke drejer sig om teoretiske overvejelser.}==
HERRE, du ransager{T: Kan også oversættes >>har ransaget mig<<.} mig og kender mig.

v2 Du ved om jeg sidder eller står,

du kender min tanke på lang afstand.

v3 Du har rede på{T: Ordret >>udmåler<< eller >>undersøger nøje<<.} om jeg går eller ligger,{T: Ordret: >>min gåen og min liggen ned<<.}

og alle mine veje er du fortrolig med.

v4 For der er ikke et ord på min tunge

uden at{T: Ordret: >>se<<.} du, HERRE, kender det fuldt ud.

v5 Bagfra og forfra omslutter du mig,

du lægger din hånd på mig.

v6 Det er for vidunderligt til at jeg forstår det,

det er så højt at jeg ikke kan fatte det.

==Gud er allestedsnærværende==
v7 Hvor skulle jeg gå hen fra din Ånd?

Og hvor skulle jeg flygte hen fra dit ansigt?

v8 Hvis jeg stiger op til himlen, så er du dér,

og reder jeg seng i dødsriget,{T: Ordret: >>gør jeg dødsriget til min seng<<.} se, så er du dér!

v9 Ville jeg tage morgenrødens vinger,

slå mig ned ved havets ende,{T: Angiver det fjerneste vesten.}

v10 så ville din hånd også lede mig{E: Nogle oversættere vælger at følge bl.a. Septuaginta, der i stedet for: *tanḥēnî* (>>lede mig<<) forudsætter: *tiqqāḥēnî*: >>gribe mig<<.} dér,

og din højre hånd holde mig fast.

v11 Og ville jeg sige: >>Sandelig, mørke skal dække{E: Betydningen af grundtekstens sjældne verbum *šwp* er usikker. Oftest foreslås: >>snappe efter<< eller >>knuse<< (i den sidste betydning er det anvendt i 1 Mos 3,15). Men de passer dårligt i sammenhængen. Medmindre *šwp* kan betyde: >>dække<<, retter man som regel til verbet: *śkk*: >>dække<< (*yᵊśûkkēnî*).} mig

og lys omkring mig blive til nat,<<

v12 så ville mørke ikke være mørke for dig,

men nat være lys som dagen,

mørket er for dig som lyset.

== Gud er den almægtige skaber==
v13 Ja, det var dig der dannede mine nyrer,

du vævede mig i min mors liv.

v14 Jeg vil takke dig fordi jeg er så forbavsende{E: *nôrāʔôt* (>>forbavsende<<) betyder normalt: >>forfærdende<<. Mange oversættere udelader det, men det skal formodentlig forstærke det følgende: >>vidunderligt skabt<<.} vidunderligt skabt,{T: Ordret blot: >>er vidunderlig<<. Men i sammenhængen er der tale om skabelsen.}

vidunderlige er dine gerninger,

og min sjæl ved det fuldt ud.

v15 Mine knogler{T: Grundteksten har singularis. Det må opfattes kollektivt eller måske som understregning af at det gælder hver eneste knogle.} var ikke skjult for dig

da jeg blev dannet i det skjulte,

blev formet i jordens dybder.{T: Dvs. i moderlivet.}

v16 Da jeg var foster, så dine øjne mig,{T: Ordret blot: >>Dine øjne så mit foster<<.}

og i din bog var de alle skrevet,

dagene var fastsatte,

da endnu ikke én blandt dem var kommet.{E: Oversættelsen af denne linje er usikker. Ordret blot: >>og ikke én blandt dem<<. Undertiden forstås det som udtryk for at >>ikke én blandt dem mangler<<. Der er foreslået forskellige tekstrettelser, men der er ingen afvigelser i håndskrifterne.}

v17 Og hvad mig angår - hvor vanskelige at fatte{T: Andre oversætter: >>dyrebare<<.} er dine tanker, Gud,

hvor mægtig er dog deres sum!

v18 Vil jeg tælle dem, er de flere end sand,

vågner jeg,{E: Mange oversættere følger et forslag om at ændre vokaliseringen af: *hᵉqîṣōtî* (>>vågnede jeg<<) til: *hᵃqîṣṣōtî*: >>blev jeg færdig<<.} er jeg stadig hos dig. 

==Bøn om hjælp mod onde mennesker==
v19 Gid du, Gud, ville dræbe den ugudelige,{T: Kan også oversættes >>synderen<<.}

og I drabsmænd,{T: Ordret: >>blodets mænd<<. Det kan formodentlig dække over både mordere, hævntørstige og blodtørstige mennesker.} vig fra mig!

v20 De som taler om dig med ond hensigt,

bruger dit navn til falskhed, dine fjender,{E: Linjen er sprogligt og tekstmæssig vanskelig. Verbet: *nāśu* er participium passiv (egentlig: >>løftet/rejst<<). Det skal formodentlig – med støtte i bl.a. Septuaginta – læses som: *nāśᵊʔu*: >>rejser/løfter/bruger<<. Andre oversætter: >>og som fór/farer med løgn imod dig<<.
Sætningens sidste ord er: *ʕāreʸxā*: >>(imod) dine byer<<. I sammenhængen virker det meget lidt oplagt – om end måske ikke helt umuligt. Som regel går man ud fra at *ʕāreʸxā* (>>dine byer<<) ikke er afledt af singularis: *ʕîr* (>>by<<), men af: *ʕār*, som er en aramaisk form for: *ṣār*: >>fjende<<. Andre foreslår, at der skulle stå: *ʕāleʸxā*: >>imod dig<< (som forgæves har rejst sig mod dig). Oversættelsen er omstridt og usikker.}

v21 skulle jeg ikke hade dem som hader dig, HERRE,

og væmmes ved dem som rejser sig mod dig?

v22 Med fuldendt had hader jeg dem,

de er blevet mine fjender.

==Skriftemålsbøn==
v23 Ransag mig, Gud, og kend mit hjerte,

prøv mig, og kend mine tanker!

v24 Og se om jeg er på afgudsvej,{E: Ordret: >>om der er en afgudsvej hos mig<<. Ordet: *ʕōṣev* (>>afgud<<) kan dog også betyde: >>smerte<< (>>og se, om jeg er på smertens vej<<). Der kan være tænkt på en vej til straf eller fortabelse, eller på en smertende syndsbekendelse og helliggørelse.}

og led mig på evigheds vej!
