!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 06.08.2025>!!



===Brevet til Hebræerne, kapitel 3===


==Jesus og Moses==

v1 Derfor, hellige brødre, delagtige i en himmelsk kaldelse, betragt vores bekendelses apostel og ypperstepræst, Jesus, v2 som var tro mod den som havde indsat ham, ligesom også Moses var tro i hele hans hus. v3 For han var agtet værdig til større herlighed end Moses, i samme omfang som den der har konstrueret et hus, har større ære end huset. v4 For ethvert hus konstrueres af nogen, men den som har konstrueret alt, er Gud. v5 Og Moses var ganske vist tro i hele hans hus, som en tjener, for at være et vidne om det som skulle tales, v6 men Kristus er tro som søn over hans hus, og hans hus er vi, hvis vi holder fast i frimodigheden og stoltheden over håbet.

==Ørkengenerationen==

v7 Derfor, ligesom Helligånden siger:

>>I dag, når I hører hans stemme,

v8 gør da ikke jeres hjerter hårde som under oprøret

på fristelsens dag i ørkenen

v9 hvor jeres fædre stillede mig på prøve, 

skønt de havde set mine gerninger v10 i 40 år,

derfor blev jeg vred på denne generation,

og jeg sagde: De farer altid vild i hjertet,

og de har ikke kendt mine veje,

v11 som jeg svor i min vrede:

De skal sandelig ikke gå ind til min hvile.<<

v12 Se til, brødre, at der ikke i nogen af jer findes et ondt og vantro hjerte så han falder fra den levende Gud, v13 men forman hinanden hver dag, så længe det kaldes >>i dag<<, for at ikke nogen af jer skal blive forhærdet ved syndens bedrag – v14 for vi har fået del i Kristus, hvis vi holder fast i den påbegyndte tro indtil enden – v15 når det siges:

>>I dag, når I hører hans stemme,

gør da ikke jeres hjerter hårde som under oprøret.<<

v16 Ja, hvem var de som hørte og gjorde oprør? Var det ikke alle dem som rejste ud af Ægypten under Moses? v17 På hvem blev han vred i 40 år? Var det ikke dem som syndede, og hvis lig faldt i ørkenen? v18 Og om hvem svor han at de ikke skulle gå ind til hans hvile, andre end dem der var ulydige? v19 Så vi ser at de ikke kunne gå ind på grund af vantro.


